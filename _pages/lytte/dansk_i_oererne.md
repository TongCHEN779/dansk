---
layout: archive
title: ""
permalink: /lytte/dansk_i_oererne/
search: false
---

<style>
    table {
        border-collapse: collapse;
        width: 100%;
    }
    th, td {
        border: 1px solid #dddddd;
        padding: 8px;
        text-align: left;
    }
    /* Customize width for specific columns */
    th:nth-child(1), td:nth-child(1) {
        width: 20%; /* First column */
    }
    th:nth-child(2), td:nth-child(2) {
        width: 80%; /* Second column */
    }
</style>

(Alle tekster og lydfiler kan findes [her](https://danskioererne.dk/).)
<table align="center" cellspacing="5" style="text-align: left" width="100%">
<tr>
<td style="vertical-align: top;"> <audio controls preload="auto" src="https://danskioererne.dk/wp-content/uploads/2024/12/Episode84.wav"></audio> </td>
<td> 
<details>
<summary>
<h1> 84 - Vinterbadning </h1>
</summary>
<span style="font-weight: normal">
Hej, og velkommen til ”Dansk i ørerne”. Hvis du bor i nærheden af havet, så har du nok opdaget at mange danskere gerne bader i havet om vinteren. Det kaldes vinterbadning, og det vil jeg fortælle mere om i denne episode. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister samt lytte til niveau 2-udgaven af episoden, hvor jeg taler i almindeligt tempo.
<br><br>
I Danmark har vinterbadning en lang historie og de sidste par år er det blevet endnu mere populært. Vinterbadning er defineret som badning i vand, der er maksimum 10-15 grader varmt. Med de danske havvandstemperaturer betyder det at vinterbadesæsonen godt kan starte allerede i september og vare helt til maj. Derfor er navnet ”vinterbadning” en lille smule misvisende.
<br><br>
Vinterbadning er ikke en ny opfindelse. Allerede i slutningen af 1800-tallet dukkede de første vinterbadeanstalter op i Danmark. I denne periode var der nemlig ekstra fokus på sundhed og friluftsliv. Disse vinterbadeklubber var dog målrettet de mest modige og robuste danskere, men i dag er vinterbadning blevet en aktivitet for alle. I 2013 var der 25.000 medlemmer i landets vinterbadeklubber, og i 2023 var det tal vokset til 75.000. Og de fleste vinterbadeklubber er helt fyldt, og har venteliste for nye medlemmer. I Charlottenlund Søbad er der fx 18 års ventetid for medlemskab. En del af vinterbadeklubberne har også en sauna i nærheden, hvor man kan få varmen efter den kolde svømmetur. Men mange danskere hopper gerne i vandet om vinteren uden en sauna i nærheden.
<br><br>
Under coronapandemien eksploderede interessen for vinterbadning endnu mere, da mange søgte efter nye måder at holde sig fysisk og mentalt sunde på. Når man hopper i det kolde vand, udsættes kroppen for et kuldechok, der aktiverer det sympatiske nervesystem – kroppens “fight-or-flight”-respons. Hormoner som adrenalin og noradrenalin frigives, hvilket skærper opmærksomheden og giver en følelse af energi. Samtidig frigiver kroppen endorfiner og dopamin, som bidrager til en følelse af lykke og mental balance.
<br><br>
Blodkarrene arbejder også på højtryk. Først trækker de sig sammen for at beskytte kroppens vitale organer, og derefter åbner de sig, når du kommer op af vandet, hvilket giver en følelse af varme. Regelmæssig vinterbadning har vist sig at have potentiale til at sænke blodtrykket, styrke immunforsvaret og forbedre søvnkvaliteten.
<br><br>
Hvis du overvejer at prøve vinterbadning, er det vigtigt at starte forsigtigt og tage forholdsregler for at gøre oplevelsen både sikker og behagelig. Nogle gode råd til at komme i gang er:
<br><br>
- Tag korte dyp i starten.
<br>
- Begynd allerede i sensommeren, så du løbende tilpasser din krop til de lavere temperaturer.
<br>
- Begynd med 5-10 sekunders ophold i vandet, og øg gradvist til 2-3 minutter.
<br>
- Få en bademakker. Du bør aldrig bade alene. En bademakker kan hjælpe, hvis noget går galt, og gør turen hyggeligere.
<br>
- Klargør dig mentalt. Hop ikke i vandet uden at være mentalt forberedt. Tag et par dybe indåndinger og gå langsomt, men beslutsomt i vandet.
<br>
- Tag et koldt brusebad som træning. Hvis du ikke bor i nærheden af hav eller sø, kan et koldt brusebad hjælpe dig med at vænne dig til kulden. Selvom effekten måske ikke er helt den samme som ved havbadning, er det en god start.
<br><br>
Selvom vinterbadning ikke kræver noget særligt udstyr, kan man overveje at medbringe følgende genstande, for at gøre oplevelsen mere behagelig:
<br><br>
- Hue for at mindske varmetab fra hovedet.
<br>
- Neoprenhandsker og badesko for at beskytte hænder og fødder.
<br>
- Badekåbe til at holde varmen, når du kommer op.
<br>
- Termokande med varm drik for ekstra hygge bagefter.
<br><br>
Vinterbadning kan være farligt, hvis det ikke gøres korrekt. Derfor anbefaler man, at man aldrig bader alene, og undgår vinterbadning hvis man har drukket alkohol eller er syg. Man skal aldrig springe på hovedet i vandet, og helst undgå at få hele hovedet under vand. Man bør ikke blive i vandet i mere end 2-3 minutter, da kroppen ellers kan blive for nedkølet. Nogle kyster i Danmark bliver sommetider forurenet af bakterier, som fx E. coli. På hjemmesiden www.badevand.dk kan du finde de kyststrækninger med størst risiko for forurenet vand og sikre dig om det er sikkert at hoppe i vandet det sted, du har planlagt at bade.
<br><br>
Man har forsket meget i vinterbadning, og selvom der er enighed om at det ikke er usundt at vinterbade, så er forskningen ikke helt sikker på hvor mange sundhedsfordele vinterbadning har. Men det tyder på at vinterbadning kan give øget velvære og mere mental balance.
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/wp-content/uploads/2024/12/Episode83.wav"></audio> </td>
<td> 
<details>
<summary>
<h1> 83 - Vindmøller & Vestas </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om vindmøller. Du kan finde teksten til episoden på podcastens hjemmeside. På www.buymeacoff.ee/danskioererne kan du downloade episoden, finde ordlister samt lytte til niveau 2-udgaven, hvor jeg taler i almindeligt tempo.
<br><br>
Vindmøllernes historie går helt tilbage til oldtiden. Disse vindmøller var meget enkle i konstruktionen. De havde vinger lavet af stof eller pap, og de blev brugt til at pumpe vand eller male korn. De første vindmøller, som vi kender dem i dag, blev opført i Danmark i det 12. århundrede og blev hurtigt en vigtig del af landets infrastruktur, især til landvinding og kornforarbejdning. Men det var først i det 19. og 20. århundrede, at vindmøllens rolle begyndte at ændre sig. I takt med den industrielle revolution blev det muligt at udnytte vindkraft på en mere effektiv måde. Den første moderne vindmølle, som blev designet til at producere elektricitet, blev bygget i USA i 1887 af Charles F. Brush. Hans vindmølle kunne producere 12 kW elektricitet, hvilket var et stort skridt fremad. I Europa begyndte man i begyndelsen af det 20. århundrede at bygge vindmøller til at generere elektricitet, men det var først i 1970’erne at vindkraft for alvor begyndte at blive betragtet som en vigtig energikilde. I denne periode var der nemlig en stor oliekrise, der rystede verdensøkonomien. I dag er vindmøller primært et værktøj til at producere elektricitet, og de spiller en afgørende rolle i den grønne omstilling, hvor vi forsøger at erstatte fossile brændstoffer med vedvarende energikilder.
<br><br>
Men hvordan virker vindmøller egentlig? Når vinden rammer vindmøllens vinger, opstår et trykforhold, der får dem til at dreje. Denne bevægelse omdannes til mekanisk energi, som derefter føres videre til en gearkasse og til en generator, hvor den bliver omdannet til elektricitet. Vindenergi er en vedvarende energikilde, og Danmark har særligt gode vindforhold, der gør os til et af de bedste steder i verden at udnytte vindkraft. Faktisk ligger vi i et område med så gode vindressourcer, at vi har potentiale til at dække hele vores energibehov fra vind alene.
<br><br>
I 2023 dækkede vindkraft mere end halvdelen af Danmarks strømforbrug, og sammen med solenergi udgjorde de to vedvarende energikilder hele 63% af det samlede energiforbrug. Det er en markant stigning, og det understreger, hvordan vindkraften er blevet et centralt element i den grønne omstilling. Vindkraftens store fordel er, at den producerer meget lidt CO2 sammenlignet med fossile brændsler som kul og olie. For eksempel udleder en havvindmølle kun 12 gram CO2 per produceret kWh, mens kulproduktion kan udlede op til 820 gram CO2 per kWh.
<br><br>
En potentiel udfordring ved vindmøller er placeringen af dem. Det er vigtigt, at vindmøller ikke påvirker naturområder og dyreliv negativt. Vindmøllerne på land er blevet mere effektive, hvilket betyder, at vi i fremtiden kan nøjes med færre møller for at producere den samme mængde energi. På havet er der også et stort potentiale, da vindforholdene ofte er bedre, og der er mere plads til at opstille vindmøller. Dog kræver opførelsen af havvindmøller større investeringer og er dyrere at etablere og vedligeholde. Der er også vigtige hensyn at tage i forhold til dyrelivet, især havpattedyr som hvaler og sæler.
<br><br>
Hvis man kender lidt til vindenergi i Danmark, så har man nok hørt om virksomheden Vestas. Vestas blev grundlagt i 1945 i Danmark og er i dag en af verdens største producenter af vindmøller. Oprindeligt startede Vestas som en maskinfabrik, der producerede landbrugsmaskiner, men i år 1979 begyndte de at producere vindmøller som svar på oliekrisen. I de første årtier fokuserede Vestas på at udvikle små og mellemstore vindmøller til landbrugsejendomme og små bysamfund. I 1990’erne begyndte de at producere større vindmøller til vindmølleparker.
<br><br>
Vestas’ internationale vækst begyndte for alvor i 1991, da de blev børsnoteret og begyndte at eksportere deres vindmøller til udlandet. I 00’erne kom der fart på væksten for vindmølleindustrien, og Vestas spillede en central rolle i udviklingen af global vindkraft. I dag er Vestas en frontløber inden for vindmølleteknologi. Vestas har også været med til at fremme vindkraftens rolle globalt set ved at arbejde med regeringer og organisationer for at gøre vindenergi billigere og mere økonomisk attraktiv. Virksomheden har sat sig som mål at blive CO2-neutral inden 2050 og har arbejdet på at gøre sin produktion mere bæredygtig.
<br><br>
Samlet set er vindkraft en afgørende energiressource for fremtiden, og Vestas har spillet en central rolle i at gøre vindmøller til en vigtig del af både den danske og den globale energiomstilling. Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/wp-content/uploads/2024/12/Episode82.wav"></audio> </td>
<td> 
<details>
<summary>
<h1> 82 - Danmarks nationalsang </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om den danske nationalsang. Du kan finde teksten til episoden på podcastens hjemmeside. På www.buymeacoff.ee/danskioererne kan du downloade episoden, finde ordlister samt lytte til niveau 2-udgaven, hvor jeg taler i almindeligt tempo.
<br><br>
Danmark har faktisk to nationalsange. Den ene hedder ”Der er et yndigt land”, og den anden hedder ”Kong Christian stod ved højen mast”. Det er lidt usædvanligt at have to nationalsange, men de bliver brugt i forskellige situationer. ”Kong Christian stod ved højen mast” bliver mest brugt ved officielle lejligheder, som når der er besøg fra kongehuset eller fra andre landes regeringer. Den bliver også brugt til militære begivenheder. Til gengæld bliver ”Der er et yndigt land” ofte sunget ved sportsbegivenheder, og mange danskere ser den som den “rigtige” nationalsang. Det er også den sang, jeg fortæller mest om i denne episode. Når danske fodboldfans synger den, føler de sig stolte og forbundet med hinanden. Det er blevet en tradition, som mange danskere holder af.
<br><br>
Teksten til ”Der er et yndigt land” blev skrevet af Adam Oehlenschläger i år 1819. Oehlenschläger var en af Danmarks store digtere, og han skrev sangen som en del af en tid, hvor dansk nationalfølelse voksede. Det var en svær tid for Danmark. Vi havde mistet store dele af vores territorium i krige, og befolkningen havde brug for noget, der kunne samle dem og give håb. Den er et eksempel på nationalromantikken, en tid hvor man fejrede naturen, historien og fædrelandet. Derfor handler sangen meget om Danmark som land – med bøgetræer, bakker, dale og kysten ved havet. Oprindeligt havde teksten 12 vers, men i dag synger vi kun fire af dem. De fire vers handler om Danmarks natur, historie og folk.
<br><br>
Det første vers lyder:
<br><br>
“Der er et yndigt land,
<br>
det står med brede bøge,
<br>
nær salten østerstrand.
<br>
Det bugter sig i bakkedal,
<br>
det hedder gamle Danmark,
<br>
og det er Frejas sal”
<br><br>
Her beskrives Danmark som smukt og frodigt. Ordene ”brede bøge” og ”salten østerstrand” maler et billede af dansk natur. Det er en meget positiv og stolt beskrivelse, og sangen handler om kærlighed til landet og dets historie.
<br><br>
Men teksten har også fået kritik. Nogle mener, at det ikke giver mening at tale om “brede bøge,” fordi bøgetræer sjældent er brede. Og Østersøen, som “østerstrand” refererer til, er faktisk et af de mindst salte have i verden. Der er også folk, der synes, det er svært at forstå linjen “Frejas sal.” Freja var en gudinde i nordisk mytologi, og nogle tolker det som, at Danmark bliver beskrevet som et sted, der er frugtbart og smukt, ligesom gudinden Freja.
<br><br>
Melodien til sangen blev skrevet af Hans Ernst Krøyer i år 1835. Flere andre komponister har forsøgt at lave en melodi til teksten, men Krøyers melodi er blevet den mest populære. Den har en højtidelig og national følelse, som mange danskere synes passer perfekt til teksten.
<br><br>
Nationalsangen ”Kong Christian stod ved højen mast” er stadig en vigtig del af Danmarks kultur. Den handler mere om kongen og Danmarks historie som søfartsnation. Den blev skrevet af Johannes Ewald i 1779, og dens tekst er meget anderledes end ”Der er et yndigt land”. Hvor Oehlenschlägers sang handler om natur og fred, handler Ewalds sang om kamp og heltemod. De to nationalsange viser forskellige sider af Danmarks historie og kultur. ”Der er et yndigt land” er rolig og smuk, mens ”Kong Christian stod ved højen mast” er dramatisk og heroisk. Begge sange betyder meget for danskerne, og de bruges stadig i dag ved forskellige lejligheder. Begge sange bliver sunget på TV lige efter midnat til nytår. 
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/413/81-guldhornene.mp3"></audio> </td>
<td> 
<details>
<summary>
<h1> 81 - Guldhornene </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om det mest kendte og omtalte fund fra den danske oldtid, nemlig guldhornene. Du kan finde teksten til episoden på podcastens hjemmeside. På www.buymeacoff.ee/danskioererne kan du downloade episoden, finde ordlister og lytte til niveau 2-udgaven, hvor jeg taler i almindeligt tempo.
<br><br>
Guldhornene er blandt de mest omtalte fund fra Danmarks oldtid. Hornene er unikke og har en dramatisk og spændende historie. De to oprindelige guldhorn blev lavet omkring år 400 og var dekoreret med både romerske og nordiske motiver. Deres samlede vægt var næsten syv kilo. Det første, det lange horn, blev fundet i år 1639 ved Gallehus nær Møgeltønder i Sønderjylland. Få meter derfra blev det korte horn opdaget i år 1734. Kvinden, der fandt det første guldhorn, skrev et brev til kongen og fortalte om sit fund. Hun fik en flot nederdel som findeløn. Manden, der fandt det andet guldhorn, afleverede det hos den lokale greve, der gav det videre til kongen. Manden fik 200 rigsdaler som findeløn. Rigsdaler var den valuta, man brugte i Danmark dengang. Det ville svare til cirka 35.000 kr. i dag. Herefter blev de to horn opbevaret hos kongen, hvor de bl.a. blev brugt som drikkehorn.
<br><br>
Begge guldhorn blev stjålet i år 1802. Tyven var Niels Heidenreich, en guldsmed, der var tidligere dømt for falskmøntneri. Han stjal hornene fra Det Kongelige Kunstkammer natten mellem den 4. og 5. maj 1802. Heidenreich brugte en falsk nøgle til at bryde ind og tog hornene med sig hjem, hvor han slog dem itu og omsmeltede dem. Guldet blev brugt til at lave smykker og mønter, og kun nogle få genstande lavet af dette guld er bevaret, blandt andet et par øreringe, som i dag er udstillet på Nationalmuseet.
<br><br>
Fordi guldhornene blev smeltet om, så kender vi kun deres udseende fra nogle tegninger fra 1600- og 1700-tallet. Det betyder, at mange detaljer om hornene er usikre, men vi ved, at figurerne og udsmykningen var meget detaljerede. Gennem tiden er der blevet fremstillet flere forskellige kopier. Første gang i år 1859, men de kopier viste sig at være for store og krumme i forhold til originalerne. Nye kopier blev bl.a. lavet i 1970’erne, og disse har den rigtige størrelse og form, som vi tror, guldhornene havde. De opbevares og udstilles på Nationalmuseet i København. I år 2022 modtog Museum Sønderjylland også et sæt kopier fra Janni Spies, der havde arvet dem fra Simon Spies. Janni og Simon Spies er et kendt, velhavende ægtepar, der ejede et stort dansk rejsebureau.
<br><br>
I år 2007 udkom familiekomedien ”Guldhornene” i de danske biografer. Filmen er inspireret af historien om guldhornene, men er ikke en dokumentar. Filmen fik meget dårlige anmeldelser, men var meget populær blandt danske børn.
<br><br>
Guldhornene er blevet et dansk nationalsymbol, og kom til at spille en stor rolle i den danske nationalromantik. Dette blev understreget, da digteren Adam Oehlenschläger skrev sit berømte digt ”Guldhornene” i år 1803, som gjorde fundet til en vigtig del af den danske kulturarv. Guldhornene har været genstand for stor fascination og diskussion gennem århundreder, og selvom de originale horn er gået tabt, lever deres historie videre.
<br><br>
Det var alt for denne episode. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/407/80-kejserens-nye-klaeder.mp3"></audio> </td>
<td> 
<details>
<summary>
<h1> 80 - Kejserens nye klæder </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode læser jeg et af H. C. Andersens eventyr højt, nemlig ”Kejseren nye klæder”. Jeg har omskrevet den oprindelige tekst, så den er lidt lettere at forstå. Men budskabet er det samme. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, downloade episoden, finde ordlister og lytte til niveau 2-udgaven, hvor jeg taler i almindeligt tempo.
<br><br>
For mange år siden levede der en kejser, som var helt besat af flot nyt tøj. Han brugte alle sine penge på at se godt ud og kunne ikke lide så meget andet – hverken sine soldater, teater eller gåture i skoven. Han havde et nyt sæt tøj til hver time på dagen, og han brugte utroligt meget tid i sin garderobe.
<br><br>
En dag kom der to svindlere til byen og sagde, at de var vævere. De påstod, at de kunne lave det smukkeste tøj, man kunne forestille sig. Farverne og mønstrene var ikke bare flotte, men tøjet havde også en særlig evne: Det ville være usynligt for folk, som var uduelige eller dumme. “Det lyder utrolig smart!” tænkte kejseren. “Med det tøj kan jeg finde ud af, hvem i mit kongerige, der ikke dur til deres job. Jeg vil kunne skelne de kloge fra de dumme! Det tøj må jeg have!” Så han gav svindlerne en masse penge for at komme i gang.
<br><br>
De to svindlere satte to vævestole op og lod som om, de arbejdede hårdt. Men der var ingenting på vævene. De bad kejseren om at købe den fineste silke og det flotteste guld, men gemte det bare til sig selv og arbejdede videre på de tomme væve. Efter noget tid blev kejseren nysgerrig og ville vide, hvor langt de var med tøjet. Men han var lidt nervøs, for han vidste, at dem, der var dumme eller ikke passede deres arbejde, ikke kunne se tøjet. Selvom han var ret sikker på sig selv, sendte han alligevel en af sine gamle, trofaste ministre for at tjekke det.
<br><br>
Ministeren gik hen til svindlerne og så på de tomme væve. “Åh nej!” tænkte han, “jeg kan ikke se noget!” Men han sagde ikke noget højt til nogen. Svindlerne bad ham komme tættere på og spurgte, om han ikke syntes, at farverne og mønsteret var smukt. Ministeren stirrede og stirrede, men der var jo ingenting. “Åh nej,” tænkte han, “er jeg dum? Eller passer jeg ikke til mit arbejde? Ingen må få det at vide!” Så i stedet for at sige sandheden, roste han tøjet og gik hjem til kejseren og fortalte, hvor flot det var. Svindlerne krævede endnu flere penge, silke og guld, som de også puttede i deres lommer.
<br><br>
Kejseren sendte en anden embedsmand afsted, men han havde det på samme måde – han kunne ikke se noget, men turde heller ikke indrømme det. Så han roste også klæderne for kejseren. Til sidst besluttede kejseren sig for selv at tage et kig. Med hele sin stab af højtstående folk gik han hen til svindlerne, som stadig arbejdede på de tomme væve.
<br><br>
“Åh nej!” tænkte kejseren. “Jeg kan ikke se noget tøj! Betyder det, at jeg er dum eller ikke god nok til at være kejser?” Så han lod som ingenting og roste tøjet ligesom alle de andre.
<br><br>
Svindlerne sagde, at tøjet nu var færdigt, og at kejseren skulle tage det på til den store ceremoni næste dag. Hele natten lod de som om at de arbejdede hårdt. Næste morgen tog kejseren sit almindelige tøj af, og svindlerne “klædte” ham i det usynlige tøj. Kejseren kiggede i spejlet og lod som om at han var meget tilfreds.
<br><br>
Da kejseren gik ud til ceremonien, stod hele befolkningen klar på gaden. De var nysgerrige på at se kejserens nye sæt tøj, som de havde hørt så meget om. Alle de fremmødte udbrød: “Hold da op, hvor er kejserens nye tøj flot! Sikke et langt slæb!” Ingen turde sige sandheden, for de ville jo ikke fremstå dumme eller uduelige. Men pludselig råbte et lille barn: “Han har jo ikke noget tøj på!” Og snart begyndte flere at hviske det samme, indtil hele folkemængden råbte: “Han har jo ikke noget tøj på!” Kejseren skammede sig, men han fortsatte ceremonien, mens hans kammerherrer lod som om de bar det usynlige slæb.
<br><br>
Det var alt for denne episode. Eventyret handler om at turde gå mod strømmen og være ærlig overfor sig selv og andre, selvom man frygter at blive udstillet og gjort til grin. I eventyret er det kun et barn, der har modet til at sige det åbenlyse. Der er et dansk ordsprog, der passer lidt til eventyrets budskab. Det lyder ”man skal høre sandheden fra børn og fulde folk”. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/402/79-operahuset-i-koebenhavn.mp3"></audio> </td>
<td> 
<details>
<summary>
<h1> 79 - Operahuset i København </h1>
</summary>
<span style="font-weight: normal">
Hej og velkommen til “Dansk i ørerne”. I denne episode vil jeg fortælle om Det Kongelige Operahus, også kendt som operahuset i København. Du kan finde teksten til episoden på podcastens hjemmeside. På www.buymeacoff.ee/danskioererne kan du finde ordlister, downloade episoderne og lytte til niveau 2-udgaven, hvor jeg taler i almindeligt tempo.
<br><br>
Operahuset i København er en af de mest imponerende moderne bygninger i Danmark. Det blev bygget som en gave til staten fra A.P. Møller Fonden. A. P. Møller Fonden er grundlagt af den berømte skibsreder Mærsk Mc-Kinney Møller, der også grundlagde den store shippingvirksomhed, Mærsk. Gaven fra fonden blev officielt accepteret af den danske regering i september 2000, og med den fulgte en årlig økonomisk bevilling på 148 millioner kroner fra staten og Københavns Kommune til at dække drift og vedligeholdelse af operahuset. Denne store gave skabte selvfølgelig en masse opmærksomhed, da det ikke sker hver dag, at staten får en gave af den kaliber.
<br><br>
Men Mærsk Mc-Kinney Møller havde nogle betingelser for sin gave. For det første insisterede han på, at fonden selv skulle vælge, hvor operahuset skulle ligge. Han ville have det placeret på Dokøen, som ligger lige overfor Amalienborg Slot og Marmorkirken. Dette sted er en del af den såkaldte Amalienborg-akse, som er en lige linje fra Marmorkirken til Amalienborg Slotsplads, videre til Amaliehaven og så over havnen til Dokøen. Ifølge Mærsk var dette den perfekte placering, og han gjorde det klart, at hvis operahuset skulle bygges et andet sted, ville han ikke donere pengene.
<br><br>
Mærsk stillede også som krav, at fonden selv skulle vælge arkitekten. Valget faldt på Henning Larsen, en kendt dansk arkitekt, som tidligere havde arbejdet for Mærsk. Henning Larsen er en af Danmarks mest berømte arkitekter, og hans tegnestue har designet mange store projekter rundt om i verden, bl.a. Udenrigsministeriet i Saudi-Arabien og Berlins Frie Universitet.
<br><br>
Byggeriet af operahuset begyndte i august 2001. Fra begyndelsen var der store ambitioner for projektet. Mærsk ønskede, at Operahuset skulle være blandt de bedste i verden. Han stillede meget høje krav til akustikken i salene, til forholdene for kunstnerne og til publikums oplevelse. Akustikken skulle være i verdensklasse, så derfor blev nogle af verdens førende akustikere hyret. De har blandt andet arbejdet på Royal Opera House i London og operahuset i Barcelona. Det særlige ved arbejdet med akustikken var, at der ikke var nogen økonomiske begrænsninger. Normalt er der et budget, der skal holdes, men for akustikerne var der frit spil – der skulle ikke gås på kompromis med lydkvaliteten.
<br><br>
Selve bygningen skulle også have de bedste tekniske scenefaciliteter. En britisk virksomhed sørgede for at scenen og de tekniske installationer var på højde med de bedste operahuse i Europa. Der var stor opmærksomhed på detaljerne i hele byggeriet, og alt blev testet og dobbelttjekket, inden det blev godkendt. Mærsk McKinney Møller selv fulgte nøje med i processen. Han var meget involveret i beslutningerne omkring materialer, den tekniske installation og den endelige udformning af både scene og tilskuerpladser.
<br><br>
Operahuset blev færdigt i 2004, og i oktober samme år blev nøglerne til bygningen officielt overdraget fra Mærsk til statsminister Anders Fogh Rasmussen. I januar år 2005 blev operahuset indviet med en stor gallaforestilling, som blev sendt på live-tv. Bygningen hed oprindeligt “Operaen København”, men allerede inden åbningen ændrede man navnet til “Operaen”. Mange mente nemlig at navnet var for langt, og derfor blev det ændret til noget kortere og mere enkelt.
<br><br>
I dag er operahuset en af de vigtigste kulturelle institutioner i Danmark. Det er hjemsted for Det Kongelige Teater, som opfører opera, ballet og teater. Operaen tiltrækker også mange internationale kunstnere, som optræder på scenen. Operahuset er blevet et ikon for København, og ligesom Sydney Opera House i Australien, er det en bygning, som er kendt verden over. Men Operahuset i København er ikke kun en bygning for den kulturelle elite. Det er et sted, hvor alle danskere kan komme og opleve kunst og kultur i verdensklasse.
<br><br>
Rundt om Operaen ligger en smuk grøn have, kaldet ”operaparken”. Den blev bygget færdig i år 2023 og er bygget med inspiration fra romantikken i 1800-tallet. Det er en såkaldt ”helårshave”, så den blomstrer og har flotte farver hele året rundt. Inde i operaparken ligger en meget fascinerende bygning, der huser en cafe.
<br><br>
Det koster naturligvis penge at opleve en forestilling i Operahuset, men det er gratis at besøge operaparken og gratis at gå ind i operahuset for at se den imponerende bygning.  
<br><br>
Det var alt for denne episode. Jeg håber du er blevet klogere på Operahuset. Flere af jer lyttere har ønsket at jeg laver flere episoder om kunst og arkitektur, men det er ikke emner jeg selv ved så meget om. Men jeg lover at prøve at imødekomme jeres ønsker. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/397/78-dansk-cykelkultur.mp3"></audio> </td>
<td> 
<details>
<summary>
<h1> 78 - Dansk cykelkultur </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om den danske cykelkultur. Man skal nemlig ikke have opholdt sig mange minutter i en dansk by, før man opdager at danskerne er rigtig glade for deres cykel! Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister til episoderne, downloade episoderne og lytte til niveau 2-udgaven, hvor jeg taler i almindeligt tempo.
<br><br>
Danmark er verdenskendt for sin cykelkultur, og cykling er en integreret del af dagligdagen for rigtig mange danskere. I Danmark cykler folk i alle aldre, og cyklen er ikke bare et transportmiddel, men også en vigtig del af den danske identitet. Cykelkulturen i Danmark har rødder, der rækker mere end 100 år tilbage i tiden. Cyklen kom til Danmark i slutningen af 1800-tallet. Til at starte med var det især overklassen, der tog cyklingen til sig. Cykling blev nemlig anset som en moderigtig fritidsaktivitet. I 1890’erne blev der udviklet mere praktiske cykelmodeller, som gjorde cykling tilgængelig for den brede befolkning. Herefter blev cyklen hurtigt populær som transportmiddel. I løbet af den første halvdel af det 20. århundrede blev cyklen danskernes foretrukne transportmiddel, især fordi biler var meget dyre og dermed ikke tilgængelige for de fleste danskere.
<br><br>
Under både 1. og 2. verdenskrig spillede cyklen en afgørende rolle som transportmiddel på grund af mangel på brændstof. I 1950’erne og 1960’erne fik flere almindelige familier mulighed for at købe en bil, og i den periode cyklede danskerne mindre. Men efter oliekrisen i 1973, da oliepriserne steg drastisk, blev cyklen igen populær.
<br><br>
En af de væsentligste grunde til, at cykling er så udbredt i Danmark, er den omfattende cykelinfrastruktur. Danmark har over 12.000 kilometer cykelstier, som er spredt over hele landet. Cykelstierne er designet til at være sikre og komfortable, og de er ofte adskilt fra biltrafikken ved hjælp af kantsten eller en forhøjet cykelbane. Ved mange vejkryds er cykelstierne markeret med brede blå bånd, som gør cyklisternes tilstedeværelse mere synlig for bilister, og cyklister har ofte deres egne lyskryds. I mange byer, især København, er cykelstierne et dominerende træk i bybilledet. København har over 400 kilometer cykelstier, og byen har investeret massivt i at forbedre og udvide cykelinfrastrukturen. Dette gør det muligt for cyklister at navigere sikkert gennem byen, selv i travle områder.
<br><br>
Ud over cykelstier i byerne har Danmark også et omfattende netværk af nationale og regionale cykelruter, som giver mulighed for længere ture gennem naturskønne landskaber. Disse ruter er populære blandt både danske og udenlandske cykelturister.
<br><br>
En anden vigtig faktor, der understøtter cykelkulturen i Danmark, er integrationen af cykler i det offentlige transportsystem. I mange byer er det muligt at tage sin cykel med på tog og busser, hvilket gør det lettere at kombinere cykling med længere rejser. S-togene i København tilbyder fx gratis cykeltransport, og mange busselskaber tillader også cykler mod en lille ekstra betaling.
<br><br>
Selvom Danmark er kendt for sin cykelkultur, er der stadig udfordringer. I de seneste årtier er antallet af cyklede kilometer faldet. I 1990 cyklede danskerne i alt 3,43 milliarder kilometer, men i 2020 var dette tal faldet til 2,85 milliarder kilometer, et fald på næsten 17%. Dette fald skyldes flere faktorer, herunder øget biltrafik, længere afstande til arbejde og skole, og en stigende følelse af utryghed blandt cyklister. Trafikken er blevet mere intens, og med flere og større biler på vejene føler nogle cyklister sig mindre sikre. Der er brug for konstant politisk opmærksomhed på dansk cykelkultur, for at vende denne udvikling. Desuden kan elcykler spille en afgørende rolle i at få flere danskere til at vælge cyklen frem for bilen. Elcykler gør det muligt at transportere sig længere afstande med mindre anstrengelse, og elcykler er især populære for folk med lidt længere afstand til arbejde og cyklister, der bor i områder med mange bakker. De fleste ladcykler er også med el.
<br><br>
Et af de mest bemærkelsesværdige aspekter ved cykelkulturen i Danmark er, hvordan den er blevet en naturlig del af hverdagen for folk i alle aldre og samfundslag. I Danmark er det ikke usædvanligt at se både børn, unge, voksne og ældre cykle rundt i byerne. Det er også almindeligt at se folk i alle samfundslag, også forretningsfolk og folketingspolitikere, vælge cyklen som deres foretrukne transportmiddel. Selv kongefamilien kan sommetider ses cykle rundt i København.
<br><br>
En del af denne kultur er, at cykling ikke er forbundet med økonomisk status. I mange andre lande kan det at cykle blive set som et tegn på, at man ikke har råd til en bil, men i Danmark er cykling en praktisk og respektabel transportform, der bruges af folk i alle indkomstgrupper. Ifølge en undersøgelse foretaget af Danmarks Tekniske Universitet er de mest dedikerede cyklister i Danmark dem, der tjener mellem 400.000 og en halv million kroner om året. Dette viser, at cykling i Danmark er forbundet med livsstilsvalg snarere end økonomiske nødvendigheder.
<br><br>
Cykelkulturen i Danmark understøttes også af en stærk tradition for trafikuddannelse i skolerne. Børn lærer tidligt at cykle, og de får undervisning i trafikregler og sikker cykling som en del af deres skolegang. Dette fokus på sikker cykelkultur kan også ses i danskernes stigende brug af cykelhjelme. Fra 2004 til 2022 er brugen af cykelhjelme blandt alle cyklister steget fra 6% til 50%, og blandt skolebørn er tallet steget fra 33% til 79% – og det er til trods for at det ikke er et lovkrav at bruge cykelhjelm!
<br><br>
Det var alt for denne episode. Jeg håber du er blevet klogere på den danske cykelkultur. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/392/77-de-olympiske-lege.mp3"></audio> </td>
<td> 
<details>
<summary>
<h1> 77 - De Olympiske Lege </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om de olympiske sommerlege, også bare kaldet ”OL”. Jeg vil både fortælle om OL’s historie, men også om Danmarks deltagelse ved OL. Du kan finde teksten til episoden på podcastens hjemmeside. På www.buymeacoff.ee/danskiorerne kan du støtte podcasten, og dermed få mulighed for at downloade episoderne, finde ordlister og lytte til niveau 2-udgaven, hvor jeg taler i almindeligt tempo.
<br><br>
De Olympiske Lege, som vi kender dem i dag, har en lang og spændende historie, der strækker sig helt tilbage til antikken. De første antikke olympiske lege fandt sted i Olympia i det gamle Grækenland omkring år 776 før vores tidsregning. Legene blev afholdt til ære for guden Zeus, og de mest berømte discipliner inkluderede løb, brydning og diskoskast. Kun frie mænd havde lov til at deltage, og de konkurrerede nøgne, mens kvinder hverken måtte deltage eller se på. Vinderen af en disciplin blev kronet med en krans lavet af grene fra et helligt oliventræ.
<br><br>
Efter mange århundreder blev legene forbudt af den romerske kejser i år 393, da han mente at de var hedenske. De Olympiske Lege blev glemt i næsten 1500 år, indtil en fransk baron genoplivede dem i slutningen af 1800-tallet. Baronen var inspireret af den engelske tradition for sportslige konkurrencer og ønskede at skabe en international sportsbegivenhed, der kunne skabe fred og forståelse mellem nationer.
<br><br>
De første moderne Olympiske Lege blev afholdt i Athen i år 1896, og selvom det var en lille begivenhed med kun 14 deltagende lande og omkring 240 mandlige atleter, markerede det starten på noget stort. Siden da er OL vokset til at omfatte over 200 nationer og mere end 11.000 atleter, både mænd og kvinder, der konkurrerer i et væld af sportsgrene. Sommer-OL, som afholdes hvert fjerde år, inkluderer nu discipliner som atletik, svømning, gymnastik og nyere tilføjelser som skateboarding og surfing. Vinter-OL, der også afholdes hvert fjerde år, fokuserer på vintersportsgrene som skisport, skøjteløb og ishockey.
<br><br>
Et af de mest ikoniske symboler på de Olympiske Lege er det olympiske flag, der blev introduceret i år 1920 ved OL i Antwerpen. Flaget har fem sammenflettede ringe i forskellige farver, som repræsenterer de fem kontinenter – Afrika, Amerika, Asien, Europa og Oceanien. En anden vigtig tradition er den olympiske ild, som tændes i Olympia i Grækenland og derefter transporteres til værtsbyen for legene. Denne ild symboliserer den olympiske ånd og blev første gang bragt til det olympiske stadion ved OL i Berlin i år 1936.
<br><br>
OL er også kendt for deres ceremonier, som altid inkluderer en stor åbnings- og afslutningsceremoni. Her bærer atleterne deres nationers flag, og legene åbnes officielt af en fremtrædende personlighed, ofte værtslandets statsoverhoved. Åbningsceremonien er ikke kun en sportslig begivenhed, men også en kulturel begivenhed, hvor værtslandet har mulighed for at præsentere sin historie og kultur for verden.
<br><br>
Danmark har også en lang historie ved de Olympiske Lege. Danmark har deltaget siden år 1896 og har vundet mange medaljer gennem årene. En af de mest bemærkelsesværdige danske atleter er sejleren Paul Elvstrøm, der vandt fire guldmedaljer i træk fra 1948 til 1960. Dette gjorde ham til en af de mest succesfulde olympiske atleter nogensinde. Danmarks håndboldkvinder har også sat sig på verdenskortet ved at vinde tre guldmedaljer i træk fra 1996 til 2004 – en præstation, som ingen andre nationer har overgået i kvindehåndbold. Danmarks bedste præstation ved OL var i London i år 1948, hvor vi vandt hele 20 medaljer!
<br><br>
Men de Olympiske Lege handler ikke kun om sport. De har også en stor politisk og økonomisk betydning. I løbet af det 20. århundrede har legene været præget af politiske konflikter, som for eksempel boykotten af OL i Moskva i år 1980 og Los Angeles i år 1984 på grund af den kolde krig. Der har også været skandaler med doping og bestikkelse.
<br><br>
I dag er den Internationale Olympiske Komité (IOC) ansvarlig for organiseringen af OL. IOC har udviklet sig til en magtfuld organisation med stor politisk og økonomisk indflydelse. Det er IOC, der bestemmer, hvilke sportsgrene der skal være en del af legene, og hvilke byer der får lov til at være værtsbyer.
<br><br>
OL er stadig et symbol på international fred og venskab. Atleter fra hele verden træner i årevis for at få chancen for at deltage i legene og måske vinde en medalje. Der er ingen pengepræmier ved de Olympiske Lege – kun æren ved at stå øverst på podiet og høre sit lands nationalsang blive spillet. Der er dog nogle lande, der selv udbetaler pengepræmier til deres atleter.
<br><br>
I år blev sommer-OL afholdt i Paris, hvor der blev konkurreret i hele 329 konkurrencer fordelt på 32 forskellige sportsgrene. Udover de traditionelle sportsgrene, var nye discipliner som breakdance, skateboarding, sportsklatring og surfing også en del af programmet. Danmark vandt 9 medaljer, der fordelte sig som 2 guldmedaljer, 2 sølvmedaljer og 5 bronzemedaljer. En guldmedalje til Viktor Axelsen i badminton, guld til herrelandsholdet i håndbold, sølvmedalje i holdfinalen i dressur, sølvmedalje til Anne-Marie Rindom i sejlsport, bronzemedalje til cykelrytterne, Michael Mørkov og Niklas Larsen i parløb, en bronzemedalje til Emma Aastrand Jørgensen i 500 meter kajak, bronze til kvindelandsholdet i håndbold, bronze til Edi Hrnic i 80 kg vægtklassen i taekwondo og en bronzemedalje i brydning i 87 kg vægtklassen til Turpal Bisultanov. Til sammenligning vandt Danmark 11 medaljer ved Ol i Tokyo i 2021.
<br><br>
Det var alt for denne episode. Jeg håber du er blevet klogere på OL, og har haft mulighed for at følge med i fjernsynet de sidste par uger. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/387/76-christiania.mp3"></audio> </td>
<td> 
<details>
<summary>
<h1> 76 - Christiania </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om et helt særligt område i København, nemlig Christiania. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister, downloade episoderne og lytte til niveau 2-udgaven, hvor jeg taler i almindeligt tempo.
<br><br>
Christiania, også kaldet Fristaden eller bare Staden, ligger på Christianshavn i København. Området er cirka 34 hektar stort. Det svarer til størrelsen på næsten 50 fodboldbaner. Selvom Christiania for mange er kendt som en turistattraktion, så er det for nogle andre et hjem. Der bor omkring 630 voksne og 130 børn på Christiania. Indbyggerne på Christiania kaldes ”christianitter”. Størstedelen af området består af den tidligere Bådsmandsstræde Kaserne og et tidligere ammunitionsareal. Det plejede altså at være et militært område.
<br><br>
Christiania er en af Københavns største turistattraktioner med omkring en halv million besøgende hvert år. Desværre er stedet også kendt for hashhandel og kriminalitet. Når man går ind på Christiania, ser man et skilt med tre store prikker over i’erne i navnet. Disse prikker er blevet et symbol for Christiania og findes også i deres flag. Man kan købe en del merchandise med dette flag. Flaget er tre gule prikker på en rød baggrund.
<br><br>
Christiania er delt op i 14 områder. Hvert område tager sig af lokale beslutninger. Hvis de ikke kan løse et problem, bringes det videre til Fællesmødet, hvor alle kan deltage og få indflydelse. Fællesmødet er Christianias højeste myndighed, hvor man diskuterer emner og problemer, indtil alle er enige. Alle christianitter har pligt til at følge Fællesmødets beslutninger. Der er altså et lokalt demokrati på området.
<br><br>
Christiania har også flere andre møder og grupper. For eksempel er der kontaktgruppemøder hver uge og økonomi- og byggemøder hver måned. En vigtig regel er, at der altid skal være fri adgang til Christiania, og man må ikke sætte hegn op omkring området.
<br><br>
Christiania er også hjemsted for mange kulturaktiviteter som koncerter, teater og brygning af øl. For eksempel har Christiania Bryghus to øl på flaske: “Christiania Pilsner” og “Bombay”. Derudover er Christiania kendt for Pusher Street, hvor der sælges hash åbenlyst. Hashhandlen på Pusher Street har ført til flere konfrontationer med politiet og mange politirazziaer. Siden 2017 er seks personer blevet dræbt på Christiania. Det seneste drab fandt sted den 26. august 2023, hvor en 30-årig mand blev dræbt, og yderligere fire personer blev såret. Den 6. april 2024 blev Pusher Street gravet op, og alle var velkomne til at overvære opgravningen og tage en brosten med hjem. Siden da har der ikke været åbenlys hashhandel på Pusher Street.
<br><br>
Historien om Christiania begynder i år 1971, da en gruppe mennesker flyttede ind i en forladt militærbase. Den 26. september 1971 blev fristaden officielt grundlagt. Den 13. november 1971 udgav Christiania deres egen grundlov. I 1976 besluttede Forsvarsministeriet, at Christiania skulle ryddes, men dommen blev ikke ført ud i livet. I stedet besluttede Folketinget, at der skulle laves en lokalplan for området, så Christiania kunne eksistere under særlige betingelser.
<br><br>
I 1989 vedtog Folketinget Christianialoven, der skulle gøre det muligt for Christiania at fortsætte med at bruge området til boliger, værksteder og offentlige formål. I 2011 blev der indgået en aftale mellem Christianias beboere og staten om, at beboerne kunne købe området for 76,2 millioner kroner. De skulle også betale 8 millioner kroner årligt i leje. For at købe Christiania optog beboerne lån og samlede penge ind.
<br><br>
Christiania har været kendt for sin frie og alternative livsstil. Mange af de første beboere drømte om at leve, arbejde og bo anderledes end resten af Danmark. Et håndskrevet manifest fra 1971 forklarer ideen bag fristaden: “Christianias målsætning er at opbygge et selvstyrende samfund, hvor hvert enkelt individ frit kan udfolde sig under ansvar overfor fællesskabet.”
<br><br>
Christiania har også mange kulturelle steder, som koncertsalen Den Grå Hal. Store musikere som Bob Dylan, Metallica, Red Hot Chili Peppers og The Smashing Pumpkins har optrådt her. Der er også mindre musiksteder som Børneteateret, Operaen, Nemos søndagskoncerter og Musik Loppen. Der er også mange mindre foreninger som Christiania TV og Christiania Radio. En anden sjov fortælling fra Christiania, er at det er her christianiacyklen blev opfundet og udviklet. Hvis du har været i en dansk storby, så har du helt sikkert bemærket de mange ladcykler, som især bruges som et praktisk og miljøvenligt transportmiddel af børnefamilier i storbyerne. Denne type cykel blev opfundet i smedjen på Christiania, og selvom mange forskellige virksomheder i dag producerer og sælger ladcykler, så kalder mange dem stadig bare for ”christianiacykel”.
<br><br>
Christiania er et sted med en unik historie og en speciel atmosfære. Det er både et fristed for kreativitet og frihed og et sted med store udfordringer. Det er en vigtig del af Københavns kultur og historie, og selvom det har sine problemer, fortsætter Christiania med at tiltrække besøgende fra hele verden. Det er dog vigtigt at respektere de lokale christianitter, da det jo trods alt er deres hjem. Man skal derfor nøjes med at fotografere de områder, hvor det tydeligt er markeret at det er tilladt at fotografere. Man skal heller ikke gå ind i alle haver og huse, da det er christianitternes ejendom.
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/381/75-sabbataar.mp4"></audio> </td>
<td> 
<details>
<summary>
<h1> 75 - Sabbatår </h1>
</summary>
<span style="font-weight: normal">
Hej, og velkommen til ”Dansk i ørerne”. Når danske unge afslutter deres studentereksamen, så er det kun meget få der fortsætte direkte med en videregående uddannelse. Langt de fleste tager et år eller to pause først. Denne pause, mellem ungdomsuddannelse og videregående uddannelse, kalder man for sabbatår. I denne episode vil jeg fortælle om hvordan danske unge bruger deres sabbatår. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister, lytte til niveau 2-udgaverne og downloade episoderne. Hvis du vil vide mere om det danske uddannelsessystem, så kan jeg anbefale episode 8.
<br><br>
Oprindeligt refererede et sabbatår til hver syvende år, hvor jødernes marker skulle ligge brak for at genoprette jorden. I dag bruges begrebet om et friår fra arbejde eller uddannelse, hvor man kan lade op mentalt og udforske nye sider af livet. Ordet “sabbatår” stammer fra det hebraiske “sabbat”, som betyder hviledag eller pause. For mange unge er sabbatåret en tid til at udforske sig selv og verden uden de faste rammer, de tidligere har været vant til.
<br><br>
I 2023 var det kun 10% af studenterne, der fortsatte direkte med en videregående uddannelse efter deres studentereksamen. De resterende 90% valgte at tage et sabbatår, hvor de kunne rejse, arbejde eller tage på højskole. Det er altså helt normalt, hvis du møder en ung dansker med sabbatår, og det er ikke et udtryk for at personen er uambitiøs omkring sin fremtidige uddannelse og karriere.
<br><br>
De fleste tager 1-2 sabbatår før de fortsætter på deres videregående uddannelse, men det er heller ikke unormalt at tage et 3. eller 4. år med. De fleste unge starter deres sabbatår med at finde et ufaglært fuldtidsarbejde, så de kan tjene penge til oplevelser og rejser senere i sabbatåret. De mest typiske sabbatårsjob er bl.a. arbejde i supermarked eller butik, arbejde på et lager, blive pædagogmedhjælper i en vuggestue eller børnehave, eller arbejde på et plejehjem eller på et bosted for handicappede. Det er også ret eftertragtet at blive lærervikar på en skole. Med disse typer jobs kan man godt tjene mellem 15.000-25.000 kr. før skat hver måned. De fleste bliver boende hjemme hos deres forældre i sabbatåret, hvor de som regel betaler ingen eller kun en meget lav husleje. På den måde kan de spare endnu mere op.
<br><br>
Det er nærmest kun fantasien, der sætter grænser for hvad man kan lave i sit sabbatår, udover at arbejde. Men jeg vil nævne nogle eksempler på, hvad de unge danskere ofte finder på at lave.
<br><br>
Det er meget populært at tage på højskole. Højskolerne tilbyder et væld af kurser og fag, hvor du kan fordybe dig i alt fra kunst og musik til sport og sprog. Et højskoleophold varer som regel 5 måneder, og man betaler selv for at gå der. Et højskoleophold koster i gennemsnit 1.700 kr. i ugen. For dem, der gerne vil kombinere højskolelivet med en kulturel oplevelse, findes der højskoler i udlandet. Her rejser man rundt med sine højskolevenner efter et fastsat program. Ofte inkluderer det en del frivilligt arbejde eller lokale kurser undervejs.
<br><br>
Mange unge vælger at tage til udlandet for at arbejde, hvilket både giver værdifuld erhvervserfaring og mulighed for at opleve en ny kultur. Det kan både være lønnet arbejde eller frivilligt arbejde. Nogle bliver fx au pair i udlandet, andre passer elefanter i Thailand eller plukker tomater i Australien. Interrail er også en populær rejseform, hvor man kan rejse rundt i hele Europa med én togbillet.
<br><br>
Ifølge en undersøgelse bruger 9 ud af 10 studenter dele af deres sabbatår på et lønnet arbejde. Knap halvdelen har været på rejse i udlandet, 41 procent har dyrket deres fritidsinteresser, og 15 procent tog på højskole.
<br><br>
Undersøgelsen viser også, at sabbatåret har en positiv effekt på de unges videre studieliv. Hele 70 procent af de adspurgte mener, at sabbatåret har givet dem bedre faglige forudsætninger. Derudover viser det sig, at studerende, der har taget sabbatår, har en lavere frafaldsrisiko i løbet af de første to år af deres videregående uddannelse sammenlignet med dem, der går direkte fra ungdomsuddannelse til videregående uddannelse. Det er dog vigtigt at bemærke, at undersøgelsen ikke direkte konkluderer, at det er selve sabbatåret, der mindsker frafaldsrisikoen, men der er en tydelig sammenhæng mellem pausen og et reduceret frafald.
<br><br>
Alt i alt ser sabbatåret altså ud til at have en positiv effekt på de unge danskere – det er en mulighed for at blive mere moden, tjene sine egne penge og eventuelt spare op til det kommende studieliv i storbyen, foretage et mere velovervejet studievalg og generelt blive mere voksen og selvstændig. Det var alt for denne episode. Tak fordi du lyttede med! Og rigtig god sommer.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/376/74-folkemoedet-paa-bornholm.mp4"></audio> </td>
<td> 
<details>
<summary>
<h1> 74 - Folkemødet på Bornholm </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om den største politiske begivenhed i Danmark. Nemlig Folkemødet på Bornholm, der afholdes i midten af juni hvert år. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister til episoderne og lytte til niveau 2-udgaven, hvor jeg taler i almindeligt tempo.
<br><br>
Folkemødet på Bornholm er en dansk festival for politik og demokrati, der bliver afholdt i Allinge på Bornholm hvert år. Folkemødet er blevet afholdt siden år 2011. Det bliver altid afholdt i uge 24, hvilket vil sige i midten af juni måned. Ideen til at afholde en dansk demokratifest opstod faktisk flere steder på samme tid. Folkemødet er skabt med inspiration fra et lignende arrangement, der afholdes på Gotland i Sverige hver sommer. I 2008 og 2009 besøgte Bornholms borgmester det svenske folkemøde og begyndte efterfølgende at undersøge muligheden for at etablere et lignende arrangement på Bornholm. I 2010 deltog den daværende indenrigs- og sundhedsminister, Bertel Haarder så på det svenske folkemøde. Ligesom Bornholms borgmester blev han straks inspireret til at skabe et folkemøde i Danmark. De to spor krydsede hinanden, og der opstod et officielt samarbejde mellem Bornholms kommune og Indenrigsministeriet om at arrangere det første danske folkemøde i sommeren 2011.
<br><br>
Det allerførste folkemøde havde omkring 10.000 deltagere, og der blev afholdt 235 begivenheder. Siden da er Folkemødet bare blevet mere og mere populært hvert eneste år. Der er stor opbakning fra de folkevalgte politikere. Sidste år deltog 126 af de 179 folketingspolitikere i Folkemødet. I alt var der hele 60.000 deltagere. Disse deltagere er en god blanding af politikere, debattører, eksperter, journalister, privatpersoner og personer, der deltager i forbindelse med deres arbejde. Der blev afholdt mere end 2.800 begivenheder på flere hundrede scener.
<br><br>
Med næsten 3000 forskellige aktiviteter og begivenheder på kun 3 dage, kan jeg slet ikke fortælle om dem alle. Nogle af begivenhederne er helt faste traditioner, der afholdes hvert år. Men mange af debatterne tilpasses efter den politiske dagsorden det pågældende år. Men jeg vil nævne nogle udvalgte begivenheder, for at vise hvor bredt programmet er. På hovedscenen afholder alle partier en partiledertale, hvor partiets leder får en halv time til at tale om et valgfrit emne. Alle dagene afsluttes med en koncert. Du kan deltage i morgenyoga, morgenløb eller fællessangsarrangementer. På den store forskningsscene kan du høre debatter om bl.a. fremtidens sundhedsvæsen, karakterskalaen på universiteterne, hvordan man håndterer børn når forældrene bliver skilt og hvordan online dating har ændret måden vi finder en partner på.
<br><br>
Der er også andre ting at lave, udover at deltage i debatterne. Der er et stort udvalg af madboder og kaffebarer. Nogle virksomheder, partier og organisationer har telte, du kan besøge. Ofte er der aktiviteter eller information i teltene. Så kan du deltage i en quiz, diskutere et bestemt emne eller købe merchandise.
<br><br>
Hvert år bliver ”Dialogprisen” uddelt til en politiker, der i særligt høj grad har lyttet og har været i dialog. En politiker, der ikke bare taler, men taler med folket. På Folkemødet afholdes finalen i ”DM i debat”. Her dyster unge mennesker i alderen 16-30 år om at blive kåret som Danmarks bedste debattør. Deltagerne bliver udfordret til at debattere emner de både er enige og uenige i, og de bliver udfordret og provokeret. Denne begivenhed tiltrækker altid rigtig mange tilskuere, da det er både underholdende og spændende.
<br><br>
Kunne du tænke dig at deltage på Folkemødet? Så må du hellere begynde at planlægge dit besøg i meget god tid. Både fly og færger til og fra Bornholm bliver lynhurtigt udsolgt. Der er også rift om hoteller og campingpladser. Men det er en meget spændende oplevelse at deltage og jeg vil klart anbefale det, hvis man er interesseret i politik. Hvis du er nysgerrig, men ikke vil eller kan rejse til Bornholm, så bliver de største begivenheder heldigvis sendt i fjernsynet. Flere af de største debatprogrammer optager nemlig en udgave af deres program på Folkemødet, så hold øje med fjernsynet den 13.-15. juni.
<br><br>
Det var alt for denne episode. Hvis du har lyst til at høre mere om Bornholm, så kan jeg anbefale episode 31 af podcasten. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/371/73-studentertiden-i-danmark.mp4"></audio> </td>
<td> 
<details>
<summary>
<h1> 73 - Studentertiden i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. I juni bliver eleverne på de danske gymnasiale ungdomsuddannelser studenter, og der er mange traditioner forbundet med at blive student. Studenterne og deres fejring bliver også meget synlige i bybilledet, og derfor vil jeg forklare alt om studentertiden i denne episode. Du kan finde teksten til episoden på podcastens hjemmeside. På www.buymeacoff.ee/danskioererne kan du downloade episoden, finde ordlister og lytte til niveau 2-udgaven, hvor jeg taler i almindeligt tempo. Inden du lytter til denne episode, vil jeg anbefale episode 8, hvor jeg gennemgår det danske skolesystem.
<br><br>
Du genkender en student på at de går med en studenterhue. Efter deres allersidste eksamen, står familien klar på skolen og et udvalgt familiemedlem giver studenten huen på hovedet. Studenten vil bære sin studenterhue fra morgen til aften de næste 2-3 uger. Du kan fx møde en kassemedarbejder i Netto, der arbejder med huen på. Huerne kommer i mange forskellige farver, og farven repræsenterer hvilken type uddannelse studenten har taget. For eksempel har elever fra det almene gymnasium (STX) et rødt bånd, mens elever fra handelsgymnasiet (HHX) har et blåt bånd. Teknisk gymnasium (HTX) har et marineblåt bånd, og HF har et lyseblåt bånd. Hvis man har kombineret en erhvervsuddannelse med en gymnasial uddannelse (EUX), har huen et gråt bånd. Farverne gør det let at se, hvilken type gymnasium en student har gået på. Man bestiller selv sin hue og der er mange designmuligheder, bl.a. i forhold til stof, kokarde, skrifttype og skriftfarve. Hvis du møder en person med en studenterhue, kan du fx sige ”tillykke med huen” eller ”tillykke med din eksamen”.
<br><br>
Der er rigtig mange traditioner og udfordringer forbundet med studenterhuen. Først og fremmest må man under ingen omstændigheder tage huen på før den afsluttende eksamen. Det kan nemlig bringe uheld! Man skriver karakteren fra sin afsluttende eksamen inde i huen. Ens venner og familie skriver små beskeder og hilsener inde i huen. Nogle jagter ovenikøbet en hilsen fra en kendis til huen. Studentens nærmeste venner skal bide i huens skygge, så det efterlader et tydeligt tandaftryk. Den person i klassen med den største og den mindste størrelse studenterhue, skal give en kasse øl til resten. Det samme gælder den person i klassen med det højeste og laveste karaktergennemsnit. Hvis man kaster op pga. alkohol, skal man klippe et hak i huens skygge. Hvis man nøgenbader kun iført studenterhue, må man klippe en bølge i huens svedbånd. Hvis man fester indtil solen står op og ser solopgangen, så må man klippe et hak i svedbåndet. Hvis studenten drikker en hel kasse øl på 24 timer, så klippes en firkant i svedbåndet. Huens kokarde skal vende omvendt, hvis studenten har kysset en person af samme køn. Hvis man har dyrket sex med huen på, så klippes et lyn i svedbåndet – medmindre det var med studentens kæreste, så klippes i stedet et hjerte. Og dette var altså bare et lille udvalg af traditionerne – der er endnu flere!
<br><br>
En af de mest kendte traditioner er studenterkørslen. Den foregår i perioden mellem 20. juni og 7. juli, og den er meget svær at overse. Her samler alle eleverne fra en gymnasieklasse sig på ladet af en åben lastbil. Studenterne har en særlig dispensation fra politiet, der gør at de må køre rundt uden at være spændt fast. Men der er naturligvis hegn rundt om ladet. Lastbilen er som regel pyntet med grene og flag. Desuden skriver eleverne sjove og sommetider frække eller provokerende budskaber på bannere, som de sætter på vognen. Der kan fx stå ”Fraværet var højt – snittet var sløjt. Vi ta’r den med ro – thank god for kvote 2”, eller ”1 dyt og drengene drikker. 2 dyt og pigerne drikker. 3 dyt og alle drikker”, eller lignende budskaber, der opfordrer de andre bilister til at trykke på hornet, når vognen kører forbi. De mere frække bannere vil jeg ikke læse højt her, men man kan google ”studenterkørsel banner” og finde mange eksempler, hvis man er nysgerrig. Studenterkørslen varer som regel hele dagen, og man kører rundt efter en på forhånd planlagt rute og besøger alle klassekammeraternes hjem. Her står familierne klar med snacks og drikkevarer. Det er en dag fyldt med fest og glæde – og ofte også en del alkohol. De elever, der fik den højeste karakter 12, i den afsluttende eksamen, skal løbe efter vognen til det første stop på ruten. I nogle enkelte byer er der tradition for at studenterkørslen foregår på gammeldags manér – nemlig med hestevognskørsel! Det gør man bl.a. nogle steder i Sønderjylland. For det meste varer kørslen én dag, men hvis det er en klasse med mange elever, eller eleverne bor langt fra hinanden, så kan det være nødvendigt at sprede kørslen ud på to dage. Hvis du går eller kører forbi en studentervogn, så skal du endelig vinke eller dytte!
<br><br>
Skolen afholder også en ceremoni, for at fejre de nye studenter. Denne ceremoni kaldes ”dimission” og her deltager studenten og den nærmeste familie. Det foregår typisk ved at alle studenter bliver kaldt op på scenen og modtage deres eksamensbevis af rektor. Rektor og en eller flere udvalgte elever holder en tale. På nogle skoler bliver der uddelt legater til studenter, der har gjort en særlig indsats. Der bliver også sunget et par sange og taget gruppebilleder.
<br><br>
Studenterne afholder også deres egne fester, kaldet ”studentergilder”. Her har studenterne inviteret venner og familie til en fest i deres hjem, for at fejre at de har afsluttet deres uddannelse. Det foregår ofte som en havefest. Der bliver serveret god mad og drikke, og der bliver ofte holdt taler og sunget sange.
<br><br>
Perioden, hvor studenterne fejrer deres eksamen, kaldes for ”studenterugen”, selvom den reelt varer længere end én uge. I studenterugen er studenterne altså både til dimission, på studenterkørsel, til studentergilder og ikke mindst i byen og fejre titlen.
<br><br>
Når man bliver færdig med en gymnasial uddannelse, så bliver man altså student. Det er ikke det samme, som at være studerende. Det kan måske være lidt forvirrende, men det engelske ord ”student”, svarer til det danske ord ”studerende”. En studerende er en person, der studerer på en videregående uddannelse. Hvis man er i gang med en gymnasial uddannelse, så bliver man kaldt ”elev” og ikke ”studerende”.
<br><br>
Det var alt for denne episode. Husk at smile til studenterne eller ønske dem tillykke. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/366/72-melodi-grand-prix.mp4"></audio> </td>
<td> 
<details>
<summary>
<h1> 72 - Melodi Grand Prix </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Dansk Melodi Grand Prix og Eurovision. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, finde ordlister til episoderne og lytte til niveau 2-udgaven, hvor jeg taler i almindeligt tempo.
<br><br>
Dansk Melodi Grand Prix, også kendt som Melodi Grand Prix, er en årlig sangkonkurrence, der arrangeres af Danmarks Radio. Konkurrencen blev første gang afholdt i år 1957 og fungerer som udvælgelse af Danmarks repræsentant til Eurovision Song Contest. Deltagerne optræder med originale sange, og vinderen får æren af at repræsentere Danmark ved Eurovision. Før i tiden var sangene på dansk, men i dag synger de fleste deltagere på engelsk.
<br><br>
Dansk Melodi Grand Prix har haft sine op- og nedture. I perioden fra 1967 til 1977 deltog Danmark ikke i Eurovision, og der blev heller ikke afholdt Melodi Grand Prix. I 1994, 1998 og 2003 blev konkurrencen heller ikke afholdt på grund af Danmarks dårlige placering i de foregående år. Indtil år 2008 blev sangene ikke offentliggjort før selve Grand Prixet blev afholdt.
<br><br>
I slutningen af 00’erne lavede man nogle ændringer i konkurrencen og man forsøgte at gøre konkurrencen større. Bl.a. indførte man semifinaler og øgede antallet af sange. Hvis man vinder det danske Melodi Grand Prix, så får man lov at konkurrere ved Eurovision Song Contest.
<br><br>
Eurovision Song Contest er en international musikkonkurrence, der afholdes hvert år af European Broadcasting Union. Eurovision har været arrangeret siden 1956 og har udviklet sig til en af verdens største musikbegivenheder. Her konkurrerer de europæiske lande om hvem der har den bedste sang. Eurovision består både af semifinaler og en finale. Danmark har nogle enkelte gange haft stor succes ved Eurovision og har vundet konkurrencen tre gange. I 1963 vandt Grethe og Jørgen Ingmann med sangen “Dansevise”, i 2000 vandt Brødrene Olsen med “Fly on the Wings of Love”, der på dansk hedder “Smuk som et stjerneskud”, og i 2013 vandt Emmelie de Forest med “Only Teardrops”. Disse sejre har været vigtige øjeblikke i dansk musikhistorie og har styrket interessen for Dansk Melodi Grand Prix i landet. Gennem tiden har Eurovision også været genstand for politiske diskussioner. I år er der fx mange demonstrationer omkring konkurrencen, fordi Israel også deltager.
<br><br>
I 2024 afholdes Eurovision Song Contest i Malmø, Sverige. Dette sker efter, at svenske Loreen vandt året før med sangen “Euphoria”. Danmark deltog i den anden semifinale, der foregik i torsdags. Danmarks repræsentant i Eurovision 2024 er SABA med sangen “Sand”. Desværre kom SABA ikke videre til finalen. Det er fjerde gang i streg at Danmark ikke kvalificerer sig til finalen, og det gør faktisk Danmark til et af de dårligste Eurovision-lande.
<br><br>
Interessen for Dansk Melodi Grand Prix er stor i Danmark. Mange danskere ser årligt både Melodi Grand Prix og Eurovision Song Contest. Nogle familier og vennegrupper har faste traditioner omkring Grand Prix med lege, aktiviteter eller bestemte snacks.
<br><br>
Det er som sagt Danmarks Radio, der afholder Melodi Grand Prix. Jeg fortæller mere om Danmarks Radio i episode 37. Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/360/71-boersen.mp4"></audio> </td>
<td> 
<details>
<summary>
<h1> 71 - Børsen </h1>
</summary>
<span style="font-weight: normal">
Hej, og velkommen til ”Dansk i ørerne”. Tirsdag den 16. april udbrød der en voldsom brand i bygningen ”Børsen” i København. Det har ryddet forsiderne på alle danske medier og været enormt omtalt, da det er en meget betydningsfuld bygning for dansk historie. I denne episode vil jeg fortælle om Børsen, og hvorfor det har gjort så stort indtryk på danskerne at den nu er delvist brændt ned. Du kan finde teksten til episoden på podcastens hjemmeside. På www.buymeacoff.ee/danskioererne kan du downloade lydfilen, finde ordliste til episoden, samt lytte til level 2-udgaven, hvor jeg taler i almindeligt tempo.
<br><br>
Børsen ligger på Slotsholmen i centrum af København. Det ligger lige ved siden af Christiansborg og er omgivet af mange af ministerierne og ikke mindst Holmens Kanal, der løber langs bygningen. Børsens historie begynder allerede i starten af 1600-tallet, da kong Christian den 4. havde ambitioner om at gøre København til en international handelsby. Han satte gang i mange byggeprojekter og initiativer for at øge handlen i København, og et af byggerierne var altså Børsen. Det blev bygget i en særlig renæssancestil af to arkitekter fra Holland. Selve bygningen blev opført i år 1619-1623, men i 1640 udvidede man bygningen, da man tilføjede det karakteristiske spir med fire dragehaler, der snor sig om hinanden. De tre kroner på toppen af spiret symboliserede Danmark, Norge og Sverige, der i en periode var et stort kongerige. Da Børsen blev bygget, var den omgivet af havn og kanaler på begge sider, så det var meget let at sejle varer til bygningen. Børsen er cirka 128 meter lang og 21 meter bred.
<br><br>
Allerede i år 1614 åbnede de første butikker i Børsen. Der var mange spændende butikker, der især solgte varer fra fjerne lande, bl.a. krydderier, tekstiler og porcelæn fra Indien og Kina. Allerede i 1700-tallet begyndte man at handle med aktier og værdipapirer i Børsen, og helt frem til år 1974 hørte Københavns Fondsbørs til i bygningen. Børsen ejes i dag af Dansk Erhverv, der er en af Danmarks største arbejdsgiverforeninger, der repræsenterer mange danske virksomheder og brancheforeninger. Bygningen bruges bl.a. til fester, konferencer og seminarer.
<br><br>
Børsen er blevet renoveret af flere omgange. Oprindeligt blev der lagt blytag på bygningen, men under en krig i år 1658 tog man dele af taget af, for at bruge blyet til at støbe kanonkugler. Man lappede hullerne i taget med blik og tegl. Først i det 19. århundrede skiftede man hele taget til det kobbertag, der siden har været på Børsen. I 1883 udskiftede man de gamle mursten med nogle mere moderne sten. I 2024 var man i gang med en omfattende renovering af Børsen. Renoveringen havde et budget på hele 200 millioner kroner. Renoveringen skulle føre bygningen tilbage til sin oprindelige renæssancestil og være færdig til efteråret, hvor Børsen skulle fejre sin 400-års fødselsdag. Derfor har bygningen været pakket ind i stilladser det sidste stykke tid.
<br><br>
Der er flere ting, der gør bygningen helt speciel. Først og fremmest, at bygningen er 400 år gammel. Langt de fleste lignende bygninger er på et tidspunkt i historien brændt ned og forsvundet. Myten siger faktisk at dragespiret har vogtet bygningen mod ildebrande og ulykker. Flere gange er nabobygningerne nemlig brændt hel ned til grunden, uden at Børsen er blevet antændt. Der har hængt en del meget betydningsfulde kunstværker i Børsen, hvoraf det mest kendte nok er Krøyers store maleri fra år 1895 med titlen ”Fra Københavns Børs”. Der findes ikke mange bygninger i Danmark med denne arkitektoniske stil, så Børsen er et varemærke for København.
<br><br>
Men den 16. april 2024 ophørte Børsens held og beskyttelse fra dragespiret. Omkring klokken halv 8 om morgenen gik der en brandalarm. Da politiet nåede frem, var der synligt ild i tårnet. Cirka en time senere knækkede dragespiret. Der var mange forskellige involveret i brandslukningsarbejdet, bl.a. brandvæsnet, politiet, Den Kongelige Livgarde og Hjemmeværnet. I nogle timer var branden ude af kontrol, og ud på aftenen lykkedes det endeligt at få slukket branden. Omkring halvdelen af bygningen blev helt ødelagt, men den østlige del af Børsen har ikke fået brandskader, men kun røg- og vandskader. Der var heldigvis ingen personer, der kom til skade under branden, og man lykkedes med at redde nogle af de meget værdifulde malerier ud. Man ved stadig ikke hvorfor branden opstod, men brandvæsnets hypotese er at den er opstået i forbindelse med renoveringen. Statsministeren meldte ud allerede samme dag, at regeringen ønsker at genopføre Børsen, men det kan naturligvis tage mange år og vil koste rigtig mange penge.
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/356/70-vaernepligt.mp4"></audio> </td>
<td> 
<details>
<summary>
<h1> 70 - Værnepligt </h1>
</summary>
<span style="font-weight: normal">
Hej, og velkommen til ”Dansk i ørerne”. Den 13. marts præsenterede regeringen et nyt forsvarsforlig. Her foreslog regeringen en helt ny model for værnepligt, og der er derfor blevet talt meget om værnepligt i medierne. Der er faktisk ikke særlig mange lande, der overhovedet har værnepligt, og de lande der rent faktisk har værnepligt, har meget forskellige systemer. Derfor kan det være svært at forstå hvad værnepligt egentlig er, og hvordan ordningen fungerer i Danmark. Det vil jeg prøve at gøre jer klogere på i denne episode. Hvis du har brug for lidt baggrundsviden om det danske militær, så kan jeg anbefale episode 9 af podcasten, der handler om det danske forsvar.
<br><br>
Værnepligt betyder at man har pligt til at arbejde i sit lands militær, også selvom man ikke nødvendigvis har lyst til at være soldat. I Danmark er der værnepligt for alle mænd, ifølge grundloven. I grundloven står skrevet at ”Enhver våbenfør mand er forpligtet til med sin person at bidrage til fædrelandets forsvar efter de nærmere bestemmelser, som loven foreskriver”. En våbenfør mand, er en mand mellem 18 og 60 år, der har en normal fysisk og mental tilstand.
<br><br>
Værnepligt i Danmark har en meget lang historie. I 1600- og 1700-tallet ændrede man reglerne flere gange, når Danmark var involveret i krige og konflikter. Man benyttede både professionelle lejesoldater, men indkaldte også unge bønder til tvungen militærtjeneste.
<br><br>
I dag varer en værnepligt mellem 4-12 måneder. En almindelig værnepligt i Hæren, Søværnet og Flyvevåbnet tager 4 måneder. Men man kan også vælge mere specialiserede typer værnepligt, der varer længere tid. Fx kan man sejle med på Kongens skib, Dannebrog, man kan bevogte de danske slotte i Livgarden eller bidrage til det danske beredskab i Beredskabsstyrelsen. I Beredskabsstyrelsen er der ikke våben, så man kan vælge denne retning, hvis man ikke bryder sig om skydning og våbenhåndtering. Der findes også cyberværnepligt, der fokuserer på militær cybersikkerhed. I Hesteskadronen eskorterer man kongefamilien til hesteryg. Mobiliseringsværnepligten varer 8 måneder og indeholder flere moduler fra uddannelsen til professionel soldat.
<br><br>
Man kan aftjene værnepligt i det meste af Danmark. Der er flest kaserner i Jylland, men også et par stykker på Sjælland. Man kan ikke aftjene værnepligt på Fyn.
<br><br>
Når en dansk mand fylder 18 år, så bliver han indkaldt til ”Forsvarets Dag”. Her er han forpligtet til at møde op på en af Forsvarets kaserner. Hvis han ikke dukker op, så kommer politiet og henter ham – det er ulovligt at udeblive fra Forsvarets Dag. På Forsvarets Dag modtager man en masse information om Forsvarets muligheder og om hvad værnepligt handler om. Man gennemfører en mental test og bliver undersøgt af en læge. Hvis man er sund og rask, bliver man erklæret egnet til at aftjene værnepligt. Hvis man bliver erklæret egnet, skal man trække et nummer i en pulje. Hvis man trækker et lavt nummer, så kan man faktisk blive tvunget til at aftjene værnepligt, selvom man ikke har lyst. Men i Danmark betyder frivilligheden mest, så ingen unge mænd bliver tvunget så længe der er nok frivillige mænd og kvinder.
<br><br>
Hvis du er kvinde, så er processen noget anderledes. Man modtager stadig et brev fra Forsvaret, når man fylder 18 år. Men det er et ganske frivilligt tilbud, og man behøver ikke møde op på Forsvarets Dag, hvis man ikke har lyst. Hvis man tilmelder sig Forsvarets Dag og bliver erklæret egnet, så kan man frivilligt vælge om man vil aftjene værnepligt. Men man skal ikke trække noget nummer, og man bliver ikke tvunget til noget.
<br><br>
Som udgangspunkt er værnepligt kun for danske statsborgere Men hvis man har bopæl i Danmark, og har udenlandsk statsborgerskab kan man stadig godt søge om tilladelse til at aftjene værnepligt. Når ansøgningen vurderes, bliver der bl.a. kigget på om man har arbejds- og opholdstilladelse i Danmark og om man generelt har en stærk tilknytning til Danmark. Man skal selvfølgelig også være god til dansk, for hele uddannelsen foregår på dansk.
<br><br>
Værnepligt er en militær grunduddannelse, men præcis hvad man lærer, afhænger af hvor man aftjener. Langt de fleste aftjener værnepligt i Hæren, og her er der bl.a. følgende på skemaet: idræt, eksercits, skydetræning og våbenhåndtering, førstehjælp, radiokommunikation og signaltjeneste, orienteringslære og naturligvis feltuddannelse, hvor man lærer at leve i skoven med de ting man har plads til i sin rygsæk.
<br><br>
Når man har gennemført sin værnepligt, bliver man en del af totalforsvarsstyrken de næste 5 år. Det betyder, at hvis der udbryder krig i Danmark og man aktiverer totalforsvaret, så vil man som tidligere værnepligtig blive indkaldt for at bidrage til forsvaret af Danmark.
<br><br>
Der er omkring 4500 værnepligtige årligt. En fjerdedel af dem er kvinder. I Hæren bor mænd og kvinder sammen på stuerne, mens man bor kønsopdelt i Søværnet og Flyvevåbnet. Når man aftjener værnepligt, bor man 4-16 personer på en stue, så man lærer at vise hensyn til hinanden. Man er også fælles om rengøringen. Gennemsnitsalderen for en værnepligtig er 20 år. Som værnepligtig får man 8.492 kr. i løn hver måned. Dem skal man naturligvis betale skat af. Men man får også 249 kr. om dagen skattefrit til at købe mad. Desuden kan man rejse gratis med tog og bus i hele landet.
<br><br>
Hvis man absolut ikke ønsker at aftjene værnepligt, fordi det går imod ens moralske principper, så kan man blive militærnægter. Så skal man i stedet tjene samfundet i 4 måneder, fx ved at arbejde på kommunen, i en børnehave eller på en genbrugsplads.
<br><br>
Jeg må hellere slutte af med en lille ”disclaimer”. Jeg har selv aftjent værnepligt i år 2022 og har i alt brugt 17 måneder i det danske forsvar. Jeg havde en fantastisk oplevelse og er meget positivt indstillet overfor værnepligt. Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/351/69-sommertid-og-vintertid.mp4"></audio> </td>
<td> 
<details>
<summary>
<h1> 69 - Sommertid og vintertid </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om sommertid og vintertid. Hvis du bor i Nordeuropa eller USA, så ved du nok at man skifter mellem sommertid og vintertid. Men mange steder i verden benytter man ikke sommer- og vintertid, og uanset hvilket tidssystem man lever med, så er det de færreste der ved hvorfor der overhovedet findes forskellige tider, hvornår det blev indført og hvilke regler der er om sommertid og vintertid. Det vil jeg forsøge at gøre jer klogere på i denne episode. Du kan finde teksten til episoden på podcastens hjemmeside. På www.buymeacoff.ee/danskiorerne kan du finde ordlister og niveau 2-udgaven af episoden hvor jeg taler i almindeligt tempo. Du kan også støtte podcasten økonomisk.
<br><br>
I Danmark skifter vi fra vintertid til sommertid natten mellem den sidste lørdag og den sidste søndag i marts. I 2024 betyder det, at vi skifter fra vintertid til sommertid den 31. marts. Når klokken bliver 2 om natten søndag den 31. marts, så stiller vi uret en time frem, så klokken bliver 3 med det samme. På den måde bliver hele døgnet rykket med én time. De fleste telefoner, computere og smartwatches rykker automatisk en time frem. Men hold øje med væghængte ure, uret i bilen, på ovnen og lignende. Her skal du nemlig ofte selv rykke viseren en time frem. Den sidste søndag i oktober går vi så tilbage til vintertid. Det er helt samme koncept som med sommertid, bortset fra at uret så stilles en time tilbage, i stedet for en time frem.
<br><br>
Sommertid blev for første gang nævnt lidt som en vittighed af Benjamin Franklin i et essay han skrev i år 1784. På den måde ville man kunne spare stearinlys senere på dagen. I Danmark afprøvede man for første gang sommertid under 1. verdenskrig i år 1916. Det gjorde man primært fordi tyskerne allerede havde indført sommertid for at spare på kul og petroleum. Det blev dog ikke en succes hos danskerne, og det var kun dette ene år det blev gjort. Under 2. verdenskrig blev det igen indført kortvarigt for at spare resurser.
<br><br>
Først i år 1980 blev sommertid officielt vedtaget i folketinget. Endnu engang blev det indført for at spare på energien. I 1970’erne var der oliekrise, og mange europæiske lande indførte sommertidsordninger, for at spare på resurserne. I år 1996 indførte EU en samlet sommertidslovgivning, for at sikre at alle medlemslandene havde ens regler.
<br><br>
I virkeligheden er vintertid den ”rigtige” tid. Det kaldes også for normaltid. Der er løbende diskussioner om hvorvidt vi skal beholde sommertid og vintertid. Der er nemlig både fordele og ulemper ved at stille uret frem og tilbage. Et dansk studie har vist at 11% flere bliver ramt af depression i ugen efter skiftet til vintertid. Andre studier peger på at vi er mindre effektive på arbejdet om mandagen efter skift til sommertid, fordi vi har sovet mindre om natten. En anerkendt søvnforsker har fx kaldt sommertid og vintertid for ”verdens største søvneksperiment”, hvor mere end 1,5 milliarder mennesker to gange om året er tvungne deltagere. Det oprindelige argument om energibesparelse holder heller ikke længere. Fordi vi bruger LED-lys og mere klimavenlige energikilder, så sparer vi faktisk kun 1-2% energi pga. sommertid og vintertid. Det betyder at en gennemsnitlig dansk husstand sparer cirka 100 kr. om året. I 2018 gennemførte EU en stor høring om indbyggernes holdning til sommertid. Den viste at 84% af europæerne helst ville afskaffe sommertid. I Danmark var det også mere end 80%, der ønskede sommertid afskaffet. Faktisk findes der en decideret modstandsforening, der kaldes ”Landsforeningen mod sommertid”.
<br><br>
Men det er slet ikke så simpelt. For én ting er at blive enige om at afskaffe sommertid og vintertid. Men derefter skal man så beslutte om man skal have konstant sommertid eller konstant vintertid. Det mest oplagte ville nok være at have konstant vintertid, der jo trods alt er normaltid. Men så mister man de lyse eftermiddags- og aftentimer, og det er bl.a. mange danske sportsforeninger og restauranter modstandere af.
<br><br>
Skift mellem sommertid og vintertid kan også sommetider være bøvlet for arbejdspladser, der er i gang 24 timer i døgnet. Fx skal DSB lave en særlig køreplan for deres nattoge imens vi skifter tid. På sygehuse og plejehjem er der særlige guides og instruktioner, især i forhold til den slags medicin der skal gives med bestemte tidsintervaller.
<br><br>
Udover at vi snart skifter til sommertid, så er det også snart påske. I episode 13 af podcasten kan du blive klogere på de danske påsketraditioner. Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/345/68-kaeledyr-i-danmark.mp4"></audio> </td>
<td> 
<details>
<summary>
<h1> 68 - Kæledyr i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. I dag vil jeg tale om kæledyr og danskernes forhold til kæledyr. Der kan nemlig, interessant nok, være stor forskel på hvordan vi holder kæledyr og hvilke kæledyr der er populære i forskellige lande og kulturer. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne. Som noget helt nyt indtaler jeg nu episoderne i to forskellige udgaver. Den ene udgave er i langsomt tempo, som du lytter til her og som det plejer at være. Men på www.buymeacoff.ee/danskioererne ligger der en udgave af episoden, hvor jeg taler i almindeligt tempo. Der er nemlig flere af jer lyttere, der har bedt mig om at tale lidt hurtigere, mens andre lyttere synes at det langsomme tempo er bedst. Så nu prøver jeg at lave noget til alle lyttere. Det koster kun 5€ om måneden at få adgang til alt ekstramaterialet. 
<br><br>
43% af alle danske husstande har et kæledyr. De to mest populære kæledyr er hunde og katte. 23% af de danske husstande har en hund, mens 18% har en kat. Andre populære kæledyr er kaniner, marsvin og andre gnavere, samt akvariefisk og små fugle. Nogle familier har selvfølgelig mere end ét kæledyr. Heste er også populære, men der er uenighed om hvordan man kategoriserer en hest. Den bliver for det meste behandlet som et kæledyr, men det er jo egentlig et husdyr, der bor på en gård.
<br><br>
I Danmark vil du opleve at de fleste kæledyrsejere behandler deres kæledyr som en del af familien. De bor inde i huset, sammen med resten af familien, har måske sit eget hjørne i stuen, eller får lov at ligge i sofaen.
<br><br>
Der er forskellige måder at købe et kæledyr i Danmark. Hvis man vil købe en hund eller kat, så køber man som regel af private eller små hobbyavlere. Det er mest normalt at hunde bor inde i huset hos folk, og at deres hvalpe også får lov at vokse op i hjemmet. Hvalpene bliver typisk solgt gennem Facebookgrupper eller hundeavlsforeninger. Hvis hunden har stamtavle, er den dyrere end en hund uden stamtavle. I Danmark sælger man som regel hvalpene når de er 8 uger gamle. Der er generelt en meget udbredt modstand mod såkaldte ”hvalpefabrikker”, hvor hundene bor udenfor eller i lagerhaller, og ikke får daglig kærlighed og kontakt med deres ejere. Den mest populære hunderace i Danmark er labrador, men også bomuldshunde, golden retrievers og schæferhunde er også meget populære. Hunde er ret dyre. En hundehvalp med stamtavle af racen golden retriever koster ofte 10.000-20.000 kr.
<br><br>
Hvis man vil købe katte, kaniner, gnavere eller fisk, så foregår det typisk lidt mindre organiseret, end salg af hunde. Medmindre man leder efter en helt bestemt race, så kan man finde dyrene til salg på Facebookgrupper og forskellige salgshjemmesider til en meget lavere pris end hunde. Man kan faktisk også købe gnavere og fisk i visse dyreforretninger og i havecentre.
<br><br>
Det mest populære kæledyr, hunden, har været en del af menneskets hverdag i flere tusind år. Hunden stammer jo fra ulven, og nogle forskere mener at mennesket begyndte at bruge ulvehvalpe til jagtbrug og avl allerede for 15.000 år siden. Venskabet var både nyttigt for hunden og mennesket dengang: mennesket fik en jagtmakker og et alarmsystem, mens hunden fik tryghed og mad. Allerede i stenalderen er der eksempler på at mennesker er blevet begravet sammen med deres hund. Katten kom først til Danmark for omkring 2.500 år siden.
<br><br>
Der findes en lovgivning, der beskriver reglerne for kæledyr i Danmark. Hvis du bor i en byzone, må du gerne have kæledyr, som fx hunde og katte, men du må ikke have grise, kvæg, får, geder og heste uden at få særlig tilladelse fra kommunen. Boligforeninger kan lave lokale regler om hvilke kæledyr, man må have i sin bolig. Du må max have 4 voksne hunde i din husstand. Hvis du har flere end 4 skal du registreres og godkendes som kennel. Der er ingen regler for hvor mange katte du må have. Hvis du har høns i en byzone, så må du max have 10 høner og en hane. Hvis naboerne klager over støj, kan kommunen kræve at din hane bliver slagtet eller at du bygger et bedre hønsehus. En hane må ikke gale udendørs før kl. 7 i hverdagene og kl. 8 i weekenden. Selvom langt de fleste katte får lov at løbe frit omkring, så siger loven faktisk at man skal holde sin kat på sin egen grund. Det er dog ikke en lov, der bliver håndhævet særligt grundigt.
<br><br>
Hvis du har en hund eller en hest, er det lovpligtigt at have en ansvarsforsikring. Hvis dyret kommer til at lave skade på en anden person eller en anden persons ting, så vil ansvarsforsikringen betale erstatning til personen.
<br><br>
I Danmark er der også et system, der skal passe på de kæledyr, der ikke bliver behandlet godt eller ikke længere kan blive hos deres ejere. Der findes en række dyreinternater rundt omkring i landet. Her kan man gratis eller billigt købe et kæledyr, som af forskellige årsager ikke har en ejer. Nogle gange har dyrene haft dårlige oplevelser med fx mishandling eller vanrøgt. Andre gange har de brug for et nyt hjem på grund af ejers skilsmisse eller død.
<br><br>
Det var alt for denne episode. Jeg håber du er blevet lidt klogere på danskernes forhold til deres kæledyr. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/339/67-fagforeninger.mp4"></audio> </td>
<td> 
<details>
<summary>
<h1> 67 - Fagforeninger </h1>
</summary>
<span style="font-weight: normal">
Hej, og velkommen til ”Dansk i ørerne”. Hvis du arbejder i Danmark, har du helt sikkert hørt om fagforeninger, og måske er du ovenikøbet medlem af en fagforening. De danske fagforeninger har haft en meget stor betydning for hvordan vores arbejdsmarked har udviklet sig de sidste 150 år. I denne episode vil jeg både fortælle historien bag fagforeningerne og den danske arbejdsmarkedsmodel, men også hvordan fagforeningerne fungerer i dag, og hvorfor det er så vigtigt at være medlem af en fagforening. Episoden er nok mest relevant for de lyttere, der allerede bor i Danmark, eller de lyttere der planlægger at arbejde her. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne. Som noget helt nyt indtaler jeg nu episoderne i to forskellige udgaver. Den ene udgave er i langsomt tempo, som du lytter til her og som det plejer at være. Men på www.buymeacoff.ee/danskioererne ligger der en udgave af episoden, hvor jeg taler i almindeligt tempo. Der er nemlig flere af jer lyttere, der har bedt mig om at tale lidt hurtigere, mens andre lyttere synes at det langsomme tempo er bedst. Så nu prøver jeg at lave noget til alle lyttere. Det koster kun 5€ om måneden at få adgang til alt ekstramaterialet.
<br><br>
Når man taler om dette emne, bruger man ofte begreberne ”arbejdsgiver” og ”arbejdstager”. Arbejdsgiver er en person eller virksomhed, der ansætter folk. Arbejdstager er de folk, der bliver ansat til at arbejde. Arbejdstagere kaldes også for lønmodtagere.
<br><br>
En fagforening er en sammenslutning af arbejdstagere indenfor et bestemt fag eller erhverv. Fx er alle ingeniører samlet i en fagforening, mens alle gymnasielærere er samlet i en anden. Fagforeningernes formål er varetage medlemmernes interesser i forhold til løn og arbejdsvilkår. Fagforeningerne er private og modtager ikke økonomisk støtte fra staten. Ledelsen i fagforeningen bliver demokratisk valgt af medlemmerne. Inden jeg fortæller mere om hvordan en fagforening fungerer i dag, vil jeg dykke lidt ned i historien bag. Fagforeningsstrukturen kaldes også ”fagbevægelsen” eller ”arbejderbevægelsen”.
<br><br>
I 1800-tallet begyndte flere danskere at flytte til de store byer, for at få arbejde på fabrikker. De mange nye industriarbejdere havde dårlige arbejdsforhold med meget lange arbejdsdage, lav løn og få rettigheder.
<br><br>
Fra omkring år 1870 begyndte danske arbejdere at organisere sig. Det samme skete i mange andre europæiske lande i den periode. Danskeren, Louis Pio, stod i spidsen for den første arbejderforening i Danmark, kaldet ”Internationale”. Foreningen mødte rigtig meget modstand, men lykkedes alligevel med at få nogle tusind medlemmer i de største danske byer. Louis Pio var bl.a. redaktør på en socialistisk avis, og i avisen kunne han komme ud med sine budskaber. Hans avis støttede en stor strejke, der var i maj 1872, hvor de københavnske murersvende ønskede at få forkortet deres arbejdsdag fra 11 timer til 10 timer. I maj 1872 indkaldte Louis Pio til et stort møde i Fælledparken i København. Politiet forbød at mødet måtte afholdes, men alligevel mødte mange op. De fremmødte kom i slagsmål med politiet og Louis Pio kom i fængsel.
<br><br>
Samtidig med Louis Pios arbejde blev der dannet flere og flere fagforeninger. Det Socialistiske Arbejderparti blev også dannet, og for første gang var der nogle i Folketinget, der repræsenterede arbejderne. I år 1899 blev der indgået en aftale mellem en arbejdsgiverforening og en arbejdstagerforening. Denne aftale kaldes ”septemberforliget”. De to foreninger blev enige om nogle grundlæggende regler for arbejdsmarkedet. De blev bl.a. enige om at arbejdsgiverne har ret til at lede og fordele arbejdet, og at arbejdstagerne har ret til at organisere sig i fagforeninger.
<br><br>
Gennem tiden har fagforeningerne været afgørende for at arbejdstagerne har fået bedre vilkår. I år 1954 blev der fx indført en lov, der bestemmer at man skal hvile 11 timer efter arbejde, før man må møde på arbejde igen. I år 1919 fik arbejderbevægelsen indført en 48-timers arbejdsuge, hvor man kun havde fri om søndagen. Siden er arbejdstiden løbende blevet lavere og lavere. I slutningen af 1950’erne var arbejdsugen 45 timer. Siden år 1990 har en arbejdsuge været 37 timer.
<br><br>
Fejring af arbejdernes internationale kampdag den 1. maj, har spillet en vigtig rolle i arbejderbevægelsen. Men det er så stor en fortælling at jeg har lavet en episode kun om 1. maj, nemlig episode 15.
<br><br>
I dag er knap 2 millioner danskere medlem af en fagforening. Det er omkring halvdelen af danskere på arbejdsmarkedet. Fagforeningerne har fire hovedopgaver. Først og fremmest forhandler de overenskomster med arbejdsgiverne. Det er overenskomsterne der fastlægger løn, arbejdstid, ferie og arbejdsmarkedspension. For det andet giver fagforeningerne individuel rådgivning til deres medlemmer. De kan fx rådgive om rettigheder og lovgivning, arbejdsløshed eller efteruddannelse. Det kan fx være at en arbejdsgiver giver medarbejderen overarbejde uden at varsle det i god tid, eller at arbejdsgiveren vil fyre medarbejderen fordi hun er gravid. Hvis man er i tvivl om ens arbejdsgiver overskrider reglerne, så kan man få rådgivning af sin fagforening. For det tredje varetager fagforeningerne medlemmernes uddannelsesmæssige interesser, bl.a. i forhold til medlemmernes grunduddannelse og efteruddannelse. For det fjerde er fagforeningen i kontakt med både politikere og medier, for at sørge for at politikerne tager beslutninger, der kommer arbejdstagerne til gode, og at offentligheden har kendskab til fagforeningernes arbejde og mærkesager.
<br><br>
Det koster penge at være medlem af en fagforening. De fleste fagforeninger koster mellem 100-500 kr. om måneden. Det er helt valgfrit om man vil være medlem, men på mange arbejdspladser bliver man kigget lidt skævt til, hvis man vælger ikke at være medlem. Man får nemlig glæde af overenskomsten uanset om man er medlem af en fagforening eller ej. De fleste arbejdspladser har en lokal tillidsrepræsentant. Tillidsrepræsentanten vælges af de andre fagforeningsmedlemmer på arbejdspladsen, og fungerer som talerør mellem ledelsen og medarbejderne.
<br><br>
Hvis du er interesseret i denne del af Danmarkshistorien, så vil jeg anbefale at besøge Arbejdermuseet i København. Det handler nemlig om udviklingen af det danske arbejdsmarked og hverdagsliv gennem de sidste århundreder, hvor Danmark har udviklet sig fra et landbrugsland til et moderne industrialiseret samfund. Desuden vil jeg lige minde om, at episode 6 af podcasten handler om fastelavn og at episode 43 handler om skiferie. Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/332/66-de-vestindiske-oeer.mp4"></audio> </td>
<td> 
<details>
<summary>
<h1> 66 - De Vestindiske øer </h1>
</summary>
<span style="font-weight: normal">
Hej, og velkommen til ”Dansk i ørerne”. Vidste du, at Danmark har været en kolonimagt og haft kolonier langt, langt væk fra Danmark? Det vil jeg fortælle om i denne episode, der handler om Jomfruøerne. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Jomfruøerne er en øgruppe, der ligger i det Caribiske hav, omkring 80 kilometer øst for Puerto Rico. De tre vigtigste af de amerikanske jomfruøer er Sankt Thomas, Sankt Jan og Sankt Croix. Det er netop de tre øer, der engang hørte til det danske kongerige, og gik under navnet ”Dansk Vestindien” eller ”de vestindiske øer”.  I midten af 1600-tallet begyndte danske skibe at sejle i det Caribiske hav. I år 1672 koloniserede danskerne den ubeboede ø, Sankt Thomas. Man begyndte at dyrke sukker på øen. Nogle år senere, i år 1718 begyndte danskerne også at bruge den ubeboede ø, Sankt Jan. I år 1733 udvidede danskerne deres koloniserede territorie endnu mere, da de købte øen Sankt Croix af Frankrig.
<br><br>
De tre øer udviklede sig meget forskelligt, bl.a. fordi øerne har forskellig natur. Sankt Thomas er en vulkanø, og jorden blev hurtigt udpint af sukkerhøsten. I stedet blev der skabt en velfungerende havn på øen. Ved denne havn opstod en ny by, kaldet Charlotte Amalie, der udviklede sig til øernes hovedstad. På et tidspunkt boede der så mange mennesker i Charlotte Amalie, at det faktisk var det danske kongeriges næststørste by. Sankt Jan er den mindste af øerne, og det gav nogle begrænsninger. Øen blev primært brugt til dyrkning af tobak, bomuld og sukker. Sankt Croix er relativt flad, og derfor særdeles velegnet til dyrkning af sukkerrør. På Sankt Croix ligger også to byer. Christiansted ligger på den nordøstlige kyst, mens Frederiksted ligger på den vestlige side af øen.
<br><br>
For danskerne var De Vestindiske Øer et handelseventyr, der gav mulighed for masser af sukkereksport. Men der er også en dyster fortælling om danskernes kolonisering af øerne. Nemlig brugen af slaver. Selvom øerne var danske, bestod øernes befolkning hovedsageligt af slaver. Der var to grupper af slaver: slaver fra Afrika, som danskerne selv transporterede til øerne, eller lokale slaver, der var født i området. I år 1755 var der 32.000 slaver på øerne, men kun 4.500 frie indbyggere. De fleste slaver arbejdede hårdt i sukkermarkerne, mens andre arbejdede som tjenestefolk eller håndværkere. Slaverne var ejet af ejere og havde absolut ingen rettigheder. Nogle enkelte slaver lykkedes med at købe sig selv fri, og fik titel af ”frineger”. Men ellers var den eneste vej ud af slaveriet at flygte. Derfor opstod der flere gange ”slaveoprør”, hvor slaverne gik sammen og gjorde modstand. Det skete bl.a. på øen Sankt Jan i år 1733, hvor slaverne overtog kontrollen med øen. Det tog danskerne hele otte måneder at nedkæmpe oprøret og tage magten tilbage.
<br><br>
Det vigtigste slaveoprør skete i år 1848. På det tidspunkt havde briterne allerede ophævet slaveriet i deres kolonier, og den danske konge havde året før besluttet at udfase slaveriet hen over en periode på 12 år. Da slaverne gjorde oprør på Sankt Croix, valgte den lokale generalguvernør, Peter von Scholten, at erklære slaverne for frie, uden at spørge nogen om lov først. Og dermed blev slaveriet ophævet i år 1848.
<br><br>
Efter slaveriet var blevet ophævet i år 1848 var det blevet en dårligere og dårligere investering for Danmark. Flere gange overvejede man at sælge øerne. Den mest oplagte køber var USA. Både fordi øerne ligger meget tættere på USA, men også fordi USA var De Vestindiske Øers største handelspartner. I år 1902 var USA tæt på at købe øerne, men salgsaftalen blev ikke godkendt af de danske politikere.
<br><br>
Øerne gennemgik nogle hårde år med dårlig økonomi i starten af 1900-tallet. Det blev svært at skaffe nok arbejdskraft til plantagerne efter slaveriets ophævelse. Under 1. verdenskrig begyndte arbejderne at strejke for at få bedre arbejdsvilkår, og de organiserede sig med David Hamilton Jackson i front. Det var også under 1. verdenskrig at man endelig blev enige med USA om at sælge øerne. Det var faktisk første danske folkeafstemning nogensinde, så alle stemmeberettigede danskere var direkte med til at beslutte om øerne skulle sælges. Salgsaftalen fik et flertal ved folkeafstemningen og i år 1916 købte USA De Vestindiske Øer af Danmark for knap 100 millioner kroner. Som en del af aftalen skulle USA også anerkende at Grønland hørte til Danmark. Befolkningen på øerne blev ikke spurgt hvad de helst ville. Den 31. marts år 1917 blev øerne officielt overdraget til USA og skiftede navn til ”United States Virgin Islands”.
<br><br>
Selvom det er mere end 100 år siden danskerne solgte Jomfruøerne, er der stadig mange spor af den danske kolonitid. Bl.a. har USA valgt at beholde de danske by- og gadenavne, og du kan derfor stadig besøge byen Charlotte Amalie, eller gå en tur på Dronningens Gade. På Sankt Jan er der også stadig en del spor fra det brutale slaveoprør i år 1733. Øernes tropiske klima gør dem til et populært turistmål for især krydstogtskibe. 
<br><br>
Danmark har faktisk også haft kolonier i både Indien og Afrika, men det kan jeg fortælle om i en anden episode. Hvis du synes at denne episode var spændende, vil jeg også anbefale episode 49, der handler om da Danmark og Norge var et samlet rige. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/327/65-kronprinsesse-mary.mp4"></audio> </td>
<td> 
<details>
<summary>
<h1> 65 - Kronprinsesse Mary </h1>
</summary>
<span style="font-weight: normal">
Hej, og velkommen til ”Dansk i ørerne”. Dette nytårs absolut største nyhed er, at Dronning Margrethe abdicerer den 14. januar 2024 og giver tronen videre til Kronprins Frederik. Når Kronprins Frederik bliver konge, betyder det også at Kronprinsesse Mary bliver dronning. Derfor vil jeg i denne episode fortælle om Danmarks kommende dronning. Hvis du er interesseret i det danske kongehus, kan jeg anbefale episode 38, hvor jeg fortæller om Dronning Margrethe, og i episode 55 kan du blive klogere på Kronprins Frederik. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Mary er født den 5. februar år 1972, hvilket betyder at hun er 51 år gammel. Mary er født på Tasmanien i Australien og blev døbt ”Mary Elizabeth Donaldson”. Hendes forældre hedder John Dalgleish Donaldson og Henrietta Clark Horne. Mary har tre ældre søskende: to søstre og en bror. Marys forældre er begge oprindeligt fra Skotland, men flyttede til Australien før de fik børn. Som barn var Mary glad for at dyrke sport. Hun spillede bl.a. basketball og hockey. Mary var også meget interesseret i musik, og spillede både klaver, fløjte og klarinet.
<br><br>
Mary og familien boede 2 år i USA, da Mary var helt lille, fordi hendes far arbejdede på Johnson Space Center i Houston, Texas. Udover et par år i USA, har Mary gået i skole på Tasmanien. I år 1995 afsluttede Mary sin bachelorgrad i jura og erhvervsøkonomi fra University of Tasmania. Efterfølgende tog Mary kurser i marketing og markedsføring. 
<br><br>
Da Mary var færdig med sin universitetsuddannelse, flyttede hun til Melbourne, hvor hun fik arbejde med markedsføring og kommunikation. I år 1997 døde Marys mor efter en hjerteoperation. Et halvt år efter morens død sagde Mary sit job op, og rejste rundt i Europa og USA i en periode. Mary vendte tilbage til Australien og fortsatte sin karriere i Sydney. Mary var altså en helt almindelig ung kvinde, fra en helt almindelig australsk familie. 
<br><br>
I år 2000 blev OL afholdt i Sydney. Under OL tog Mary på en bar med nogle veninder. Tilfældigvis var Kronprins Frederik på den samme bar, sammen med sin bror og nogle af sine royale venner. Mary og Frederik faldt i snak, og Mary vidste ikke at Frederik var den danske kronprins. Senere på aftenen fandt Mary ud af, hvem det rent faktisk var hun snakkede med. 
<br><br>
I den efterfølgende tid rejste kronprins Frederik på en række hemmelige rejser til Australien, for at besøge Mary. I 2001 kunne det danske ugeblad ”Billed-Bladet” afsløre, at Frederik og Mary var blevet kærester. I 2001 flyttede Mary også til Danmark. I efteråret 2003 annoncerede Dronning Margrethe, at hun gav sin tilladelse til at kronprins Frederik kunne gifte sig med Mary Donaldson. 
<br><br>
Mary og Frederik blev gift den 14. maj 2004 i Københavns Domkirke. Mary havde tre brudepiger: hendes to søstre og hendes bedste veninde. Efter ceremonien i kirken kørte Mary og Frederik en 2 km lang køretur i Københavns gader, hvor den danske befolkning kunne vinke og ønske tillykke. Herefter trådte det nygifte par frem på balkonen på Amalienborg Slot, hvor mange tusind danskere var mødt op for at fejre brylluppet. Senere på dagen blev der afholdt festmiddag på Fredensborg Slot. Parret rejste på bryllupsrejse til Tanzania. Ved ægteskabet blev Mary tildelt dansk statsborgerskab. 
<br><br>
Mary og Frederik har fået fire børn. Prins Christian i 2005, prinsesse Isabella i 2007, og tvillingerne Vincent og Josephine i år 2010. Kronprinsesse Mary har flere vigtige mærkesager. Bl.a. er hun protektor for Dansk Flygtningehjælp, Mødrehjælpen og Hjerteforeningen. Mary har oprettet Maryfonden, der arbejder for at stoppe mobning og for at alle børn føler sig som en del af et fællesskab. Kronprinsesse Mary er desuden major i Hjemmeværnet. 
<br><br>
Det var alt for denne episode. Jeg håber du er blevet klogere på vores kommende dronning. Og tænk engang – for omkring 20 år siden var Kronprinsesse Mary i fuld gang med at lære det svære danske sprog – ligesom du nok er lige nu!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/323/64-christiansborg.mp4"></audio> </td>
<td> 
<details>
<summary>
<h1> 64 - Christiansborg </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Christiansborg Slot, hvor både Folketinget, Statsministeriet og Højesteret hører hjemme. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Christiansborg Slot ligger i det centrale København på et område, der hedder ”Slotsholmen”. Gennem tiden har mange forskellige bygninger ligget på dette område, og det nuværende slot blev bygget fra 1907 til 1928. I denne episode vil jeg både fortælle om nogle af de mange bygninger, der har ligget på Slotsholmen, Christiansborg Slots historie, og hvad slottet bruges til i dag.
<br><br>
Man mener at den første bygning på Slotsholmen blev bygget af Biskop Absalon i år 1167. Her blev bygget en stor borg med en 5 meter høj mur omkring. I 1368 blev borgen erobret af Hansestæderne og efterfølgende revet ned.
<br><br>
Oven på resterne af Absalons Borg byggede man Københavns Slot. Slottet blev brugt som kongelig residens, og den danske konge, Christoffer af Bayern, boede der da han flyttede til København i år 1443. Herefter blev slottet brugt af forskellige konger. Det blev løbende udvidet og renoveret. Da Kong Frederik d. 4 i 1700-tallet iværksatte en omfattende renovering, begyndte fundamentet at give efter. Derfor blev Københavns slot revet ned.
<br><br>
Da Christian den 7. blev konge besluttede han at opføre et helt nyt slot fra bunden. Slottet blev opkaldt efter ham selv, og kom derfor til at hedde Christiansborg. I år 1740 var det nye Christiansborg Slot klar til indflytning, og kort efter var hestestaldene også klar. I slutningen af år 1740 kunne kongefamilien, deres personale og deres heste derfor flytte ind. Byggeriet havde været ekstremt dyrt. Faktisk kostede Christiansborg Slot det samme som alle andre ejendomme på hele Sjælland tilsammen.
<br><br>
Efter omkring 50 år udbrød der desværre brand i Christiansborg Slot. Branden udviklede sig voldsomt, og slottet stod ikke til at redde. Slottet, den tilhørende kirke og kongens værdifulde møbler og kunstværker gik tabt. Et nyt Christiansborg Slot, ofte kaldet ”det andet Christiansborg”, blev bygget ovenpå resterne af det nedbrændte slot. Indretningen var nogenlunde den samme, men det andet Christiansborg blev lidt mindre og hovedindgangen blev flyttet. Men da slottet endeligt var bygget færdigt, havde kongefamilien faktisk ikke lyst til at flytte tilbage. De var i mellemtiden flyttet ind på Amalienborg Slot, og det var de blevet meget glade for. Kongen brugte en del af slottet selv, mens han afgav en stor del af slottet til det danske parlament.
<br><br>
I år 1884 brændte Christiansborg desværre igen. Selvom man havde bygget det med særligt fokus på brandsikkerhed, lykkedes det alligevel ilden at sprede sig til store dele af slottet. Det tog lang tid for politikerne at blive enige om, hvordan det tredje Christiansborg skulle se ud. Man endte med at starte en konkurrence, hvor alle interesserede arkitekter kunne indsende forslag. I år 1906 besluttede politikerne sig for at vedtage forslaget fra arkitekten Thorvald Jørgensen. Byggeriet tog lang tid og der opstod flere udfordringer undervejs, bl.a. med strejke blandt byggearbejderne. Men den 12. januar år 1928 blev byggeriet erklæret for færdigt, og det tredje Christiansborg kunne tages i brug. Der er flere dele af ydermurene fra det første Christiansborg, der indgår i det nuværende slot. Det er ret imponerende!
<br><br>
Christiansborg Slot bruges i dag til flere forskellige ting. Først og fremmest ligger Folketinget og alle partiernes kontorer her. I den nordlige fløj af slottet finder man Kongehusets lokaler, der bl.a. bruges til middage, fester og selskaber. I den nordlige fløj finder man også Højesteret og Statsministeriet.
<br><br>
Der hører også en del andre bygninger til slottet. Der ligger både en staldbygning, en ridehal og en udendørs ridebane. Dronningen har stadig heste på Christiansborg, og Hesteskadronen bruger også staldene, når de skal ride eskorter for dronningen. Der ligger et teater, kaldet Hofteatret. Slotskirken hører til Christiansborg og benyttes af kongehuset, bl.a. til dåb og konfirmationer. Den markante gule bygning, der huser Thorvaldsens museum, kaldes for Vogngården, og den hører også til Christiansborg.
<br><br>
Hvis du vil vide mere om Christiansborg Slot, så som åbningstider, aktiviteter, udstillinger og billetpriser, så kan du finde mere information på www.kongeligeslotte.dk. Det var alt for denne episode. Tak fordi du lyttede med og rigtig glædelig jul!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/318/63-eventyret-om-den-lille-pige-med-svovlstikkerne.mp4"></audio> </td>
<td> 
<details>
<summary>
<h1> 63 - Eventyret om den lille pige med svovlstikkerne </h1>
</summary>
<span style="font-weight: normal">
Hej, og velkommen til ”Dansk i ørerne”. Dette er en lidt anderledes episode. Jeg har nemlig fundet et H. C. Andersen-eventyr, som jeg vil fortælle. H. C. Andersens eventyr er skrevet for knap 200 år siden, så de er skrevet med mange ord, som man ikke længere bruger i daglig tale i Danmark. Derfor har jeg omskrevet eventyret lidt, så det er lettere at forstå. Men handlingen og budskabet har jeg naturligvis ikke ændret. Eventyret om den lille pige med svovlstikkerne er en sørgelig fortælling, der foregår nytårsaften. Du kan finde teksten til episoden på podcastens hjemmeside. På www.buymeacoff.ee/danskioerne kan du finde ordlister til episoderne og støtte podcasten.
<br><br>
Her starter H. C. Andersens eventyr, ”Den lille pige med svovlstikkerne”. Det var utroligt koldt. Det sneede og det begyndte at blive mørk aften. Det var også den sidste aften på året, nytårsaften. I denne kulde og i dette mørke gik en lille, fattig pige med bart hoved og nøgne fødder på gaden. Ja, hun havde jo haft sko på, da hun gik hjemmefra, men det hjalp ikke noget! Skoene var meget store, for det var hendes mor, der sidst havde brugt dem. De var så store at den lille pige tabte dem, da hun skyndte sig over gaden. Den ene sko kunne hun ikke finde bagefter, og den anden sko løb en dreng afsted med. Han sagde at han kunne bruge den til vugge, når han selv fik børn. 
<br><br>
Derfor gik den lille pige nu på nøgne små fødder, der var røde og blå af kulde. I et gammelt forklæde holdt hun en mængde svovlstikker, mens hun havde et bundt svovlstikker i den ene hånd. Ingen havde købt svovlstikker af hende den dag, og ingen havde givet hende penge. Hun var sulten og forfrossen, den lille stakkel. Sneen faldt på hendes lange gule hår, der krøllede smukt i nakken. Den slags tænkte pigen dog ikke over. Ud fra alle vinduer skinnede lys, og der duftede dejligt af gåsesteg i hele gaden. Det var jo også nytårsaften, tænkte pigen.
<br><br>
Henne i en krog mellem to huse satte hun sig og krøb sammen. Hun trak de små ben op under sig, men hun frøs bare endnu mere. Hun turde ikke gå hjem, for hun var bange for at hendes far ville slå hende, når hun fortalte at hun ikke havde solgt nogen svovlstikker eller tjent penge. Desuden var det også meget koldt derhjemme, for taget og vinduerne var utætte, og det blæste ind ad sprækkerne i væggene.
<br><br>
Hendes små hænder var næsten helt døde af kulde. En enkelt lille svovlstik ville gøre godt. Hun overvejede det lidt. Så trak hun en svovlstik frem og tændte den. Den lille flamme var varm og lyste op. Det føltes utroligt godt og pigen forestillede sig, at hun sad foran en stor varm brændeovn. Hun strakte fødderne ud for også at varme dem. Svovlstikken gik ud, og hun tændte en ny. Imens den brændte forestillede hun sig, at hun sad inde i en af stuerne på gaden. Hun så et flot dækket bord med skinnende hvid dug, fint porcelæn og en dampende stegt gås, fyldt med svesker og æbler!
<br><br>
Hun tændte en ny svovlstik. Denne gang forestillede hun sig at hun sad under det dejligste juletræ. Et juletræ, der var endnu større og flottere pyntet, end det hun havde set gennem ruden hos den rige købmand. Den lille pige strakte hænderne i vejret, og svovlstikken slukkede. Hun så på stjernehimlen, og så at en af stjernerne faldt ned. ”Nu dør der én!” udbrød pigen, for hendes gamle mormor havde fortalt, at når en stjerne falder, går der en sjæl op til Gud. Da hun tændte den næste svovlstik, så hun sin mormor stå foran hende i lyset fra svovlstikken. Hendes søde mormor, der var den eneste som havde behandlet hende med kærlighed og omsorg. ”Mormor!” råbte hun. ”Tag mig med! Jeg ved at du forsvinder når svovlstikken går ud. Ligesom brændeovnen, den stegte gås og juletræet er forsvundet”. Hun skyndte sig at tænde alle de svovlstikker hun havde tilbage, fordi hun virkelig ønskede at mormoren ville blive. Bundtet med tændte svovlstikker lyste klart og med glans. Mormoren løftede den lille pige op på sin arm, og de fløj helt op til Gud, hvor der hverken er kulde, sult eller angst – der er både glans og glæde.
<br><br>
I krogen mellem to huse sad den lille pige om morgenen med røde kinder og et smil om munden. Hun var død, frosset ihjel på årets sidste aften. Hun sad med et bundt brændte svovlstikker i hånden, og ingen vidste hvilket smukt syn hun havde set om natten, da hun fløj afsted med mormor.
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/314/62-dansk-verdensarv.mp4"></audio> </td>
<td> 
<details>
<summary>
<h1> 62 - Dansk verdensarv </h1>
</summary>
<span style="font-weight: normal">
Hej, og velkommen til ”Dansk i ørerne”. Jeg vil starte denne episode med at sige tusind tak til alle jer lyttere. I er meget søde til at sende feedback og gode ideer. Og en særlig tak til jer, der har støttet podcasten på www.buymeacoff.ee/danskioererne. Jeres opbakning og søde e-mails motiverer mig til at blive ved med at lave podcasten. I dag vil jeg fortælle om dansk verdensarv. Du kan finde teksten til episoden på podcastens hjemmeside.
<br><br>
Måske har du allerede hørt om UNESCO? UNESCO er FN’s organisation for uddannelse, kultur, kommunikation og videnskab. UNESCO varetager bl.a. verdensarvsprogrammet. På engelsk kaldes det ”UNESCO world heritage list”. Verdensarvslisten er en liste over monumenter og områder, der er særligt enestående og bevaringsværdige. Det kan både være natur, bygninger, områder og hele byer. Når et sted optages på listen, markerer det at stedet både er betydningsfuldt for befolkningen i det pågældende land, men også for hele menneskeheden. Der er omkring 1.100 steder på listen. 11 af disse steder ligger i det danske kongerige. 3 af disse er i Grønland, mens resten er i Danmark. De 11 steder varetages og beskyttes af Slots- og Kulturstyrelsen, der er en enhed under Kulturministeriet. Det er også Kulturministeriet, der sender forslag til UNESCO om hvilke danske steder, der kan overvejes til verdensarvslisten.
<br><br>
Der findes 10 forskellige kriterier, og et sted skal opfylde mindst et af kriterierne for at kunne blive optaget på verdensarvslisten. Fx lyder nogle af kriterierne at stedet skal indeholde fantastiske naturfænomener, være direkte eller indirekte knyttet til nogle traditioner eller være et eksempel på fremragende arkitektur.
<br><br>
Jeg vil nu fortælle kort om de 8 danske steder på verdensarvslisten. Jelling monumenterne ligger i Jelling, lige uden for Vejle i Jylland. Monumentet består primært af tre elementer: Jelling Højene, de to runesten og Jelling Kirke. Jelling Højene er en stor gravhøj, der blev opført i 1100-tallet. Gorm den Gamle og Thyra var begravet i gravhøjene. De to runesten kaldes også Jellingstenene, og er fra slutningen af 900-tallet. Stenene symboliserer overgangen fra den hedenske vikingetid til den kristne middelalder. Jelling Kirke ligger mellem de to runesten. Man mener at kirken blev bygget af Harald Blåtand.
<br><br>
Roskilde Domkirke ligger, som navnet antyder, i Roskilde. Det er en af Danmarks vigtigste kirker, og den blev bygget i 1200-tallet. Dens arkitektur er i imponerende gotisk stil med røde mursten.
<br><br>
Kronborg slot er et stort slot med tilhørende have, der ligger ved Helsingør i Nordsjælland. Slottet har en helt unik arkitektur, der er karakteristisk for renæssancen. Slottet er desuden kendt fordi Shakespeares skuespil ”Hamlet” foregår her. Da slottet har en strategisk placering i Øresund, har militæret også tidlige brugt området som kaserne.
<br><br>
Stevns Klint ligger ved Stevns på Sydøstsjælland. Klinten er 17 km lang og op til 41 meter høj. Klinten indeholder bl.a. et lag fiskeler. Det særlige ved dette lag fiskeler, er at det stammer fra da en meteor slog ned i Sydamerika for 65 millioner år siden, og skabte død og ødelæggelse på hele kloden. Det er bl.a. dette meteornedslag man mener udslettede dinosaurerne.
<br><br>
Vadehavet er en kyststrækning, der er en del af Nordsøen, og altså ligger ved den vestlige kyst i Danmark. Der er mange særlige ting ved netop denne kyststrækning. Bl.a. kan man plukke friske østers. Danmarks største rovdyr, sælen, trives særligt godt i dette område, og man kan ofte få øje på det nuttede dyr i vandkanten. Der er rigtig mange fuglearter i dette område. Det helt særlige naturfænomen, kaldet ”sort sol” foregår i Vadehavet. Her samler stære sig i enorme flokke, og flyver hen over himlen ved solnedgang.
<br><br>
Den lille danske by, Christiansfeld, er også dansk verdensarv. Byen kaldes også ”Brødremenighedens by”. Byen består af toetagers gule huse med røde tage. I 1700-tallet var byen centrum for Brødremenighedens liv og arbejde. Byen ligger lige syd for Kolding. Det var en af de første danske byer, der blev systematisk planlagt og opført.
<br><br>
Parforcejagtlandskabet i Nordsjælland består af Gribskov, Store Dyrehave og Jægersborg dyrehave. Landskabet blev anlagt for at kunne afholde såkaldte ”parforcejagter”. Parforcejagt er en særlig jagtform, hvor en jagthund jagter byttet, indtil det bliver så udmattet at jægeren kan stige ned fra sin hest og dræbe det. Landskabet blev primært udviklet af kong Christian den 5. i 1600-tallet. Eremitageslottet ligger også i landskabet, og er dermed en del af verdensarven.
<br><br>
Den sidste danske verdensarv er fem ringborge fra Vikingetiden, der ligger fordelt i hele landet. De blev bygget omkring år 970 og er karakteriseret ved deres geometriske design. Ringborgene blev bygget af den danske konge, Harald Blåtand.
<br><br>
Det var alt for denne episode. Nu nærmer julen sig, og derfor vil jeg lige gøre opmærksom på de episoder, der handler om jul. Episode 39 handler om danske juletraditioner. Episode 41 handler om danske juleaftenstraditioner. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/310/61-elefantordenen.mp4"></audio> </td>
<td> 
<details>
<summary>
<h1> 61 - Elefantordenen </h1>
</summary>
<span style="font-weight: normal">
Hej, og velkommen til ”Dansk i ørerne”. I forbindelse med prins Christians fødselsdag den 15. oktober, blev Danmarks kommende konge tildelt elefantordenen. I denne episode vil jeg fortælle om hvad elefantordenen egentligt er, dens historie og hvilke andre kendte personer, der er blevet tildelt denne orden. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Elefantordenen er både Danmarks ældste og mest fornemme ridderorden. Det er den regerende monark, der er ordensherre. Det betyder at Dronning Margrethe er leder af ordenen, og bestemmer hvem der skal tildeles ordenen. Elefantordenen startede helt tilbage i 1400-tallet. Omkring år 1450 stiftede kong Christian den 1. et broderskab, der blev kaldt ”Treenigheden, Jesu lidelse og Jomfru Maria”. Broderskabet var knyttet til Roskilde Domkirke, og den dag i dag kan man stadig finde tegn på broderskabet rundt omkring i kirken. Kongen skabte dette broderskab for at sikre loyalitet til kongehuset. Hvis en ridder af broderskabet døde, skulle ridderens ordenstegn og våben sendes til Roskilde Domkirke.
<br><br>
Under reformationen i 1500-tallet blev den katolske kirke skiftet ud med den protestantiske kirke. I den protestantiske kirke dyrkede man ikke Jomfru Maria i lige så høj grad, og derfor forsvandt interessen for elefantordenen. Efter nogle årtier uden interesse for elefantordenen, besluttede kong Frederik den 2. at genetablere ordenen i slutningen af 1500-tallet. De næste århundreder udviklede ordenen sig endnu mere, bl.a. ændrede man lidt på udseendet af elefanten og begyndte at bære den i en kæde om halsen.
<br><br>
Indtil 1800-tallet var det kun kongelige og adelige fra Danmark og udlandet, der modtog ordenen. Men siden da er der faktisk flere borgerlige personer, der har modtaget ordenen. I forbindelse med 2. verdenskrig blev både britiske Winston Churchill og amerikanske Dwight Eisenhower tildelt elefantordenen. Og senest modtog den danske erhvervsmand Mærsk Mc-Kinney Møller ordenen i år 2000. Den danske nobelprismodtager, Niels Bohr, har også modtaget elefantordenen. Andre kendte modtagere er Nelson Mandela og Napoleon den 1.
<br><br>
Man må bære elefantordenen på nogle bestemte dage hvert år: den 1. januar, når dronningen afholder nytårstaffel. Den 16. april, hvor dronningen har fødselsdag. Og den 28. juni, hvor den tidligere danske konge, Valdemar Sejr, har fødselsdag. Medlemmer af det danske kongehus kan dog bære ordenen når de vil.
<br><br>
Elefanten symboliserer renhed og kan forbindes med Jomfru Maria. Selve ordenen er en hvid elefant med et kors på siden og stødtænder i guld. Elefanten bærer et tårn på ryggen.
<br><br>
Elefantordenen skal leveres tilbage til det danske kongehus, når en ridder dør. Når man får tildelt elefantordenen ved man ikke, hvem der har haft lige præcis den orden tidligere. Der er også nogle ordener, man ikke ved hvor er. Fx har ordenen tidligere været tildelt personer, der er død i krig eller under urolige omstændigheder, og så er ordenen ikke blevet leveret tilbage til Danmark.
<br><br>
Det var alt for denne episode! Den 10. november er det Mortensaften i Danmark. Denne dag er der nogle særlige traditioner. Du kan høre mere om Mortensaften i episode 36 af podcasten. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/306/60-historien-om-kvinders-stemmeret-i-danmark.mp4"></audio> </td>
<td> 
<details>
<summary>
<h1> 60 - Historien om kvinders stemmeret i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. På mange områder har Danmark været et foregangsland, når det gælder kvinderettigheder og ligestilling. Men vi skal faktisk kun omkring 100 år tilbage i historien, før kvinder ikke havde stemmeret og ikke havde samme indflydelse på demokratiet, som mænd havde. I denne episode vil jeg fortælle om da kvinder fik stemmeret. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
I Danmark blev den første grundlov underskrevet i år 1849, og samme år fik vi vores første folkevalgte parlament. Dengang var det politiske system dog noget anderledes opbygget. Parlamentet hed ”Rigsdagen” og bestod af to kamre: Folketinget og Landstinget. Der var meget færre partier, end der er i dag. Det var kun mænd, der kunne stille op til valg, ligesom det kun var mænd, der havde stemmeret. Næsten samtidig med indførslen af demokratiet, blev de første skridt taget i kampen for kvinders stemmeret. Nogle af de vigtigste stemmer i debatten var ægteparret Matilde og Fredrik Bajer, der generelt satte fokus på ligestilling. Allerede i år 1886 blev der for første gang fremsat et forslag om kvindelig stemmeret i Folketinget. Det var Fredrik Bejer der fremsatte lovforslaget. Han foreslog helt konkret, at kvinder i første omgang skulle have stemmeret til kommunalvalg. Forslaget blev dog afvist. Partierne Venstre og Socialdemokratiet var generelt positive over for ideen, mens partiet Højre var modstandere af det. Modstandere af lovforslaget begrundede det med, at kvinder skulle bruge deres energi på de huslige pligter i stedet for at forholde sig til politik. Højre havde regeringsmagten, og deres modstand mod kvindelig stemmeret var derfor årsagen til at forslaget blev afvist.
<br><br>
I slutningen af 1800-tallet begyndte flere og flere kvinder at engagere sig i kampen for stemmeret. Der blev bl.a. stiftet flere foreninger, herunder Dansk Kvindesamfund og Kvindelig Fremskridtsforening. Her arbejdede kvinderne mere systematisk og organiseret for deres rettigheder. Både Venstre og Socialdemokratiet fremsatte flere gange nye lovforslag, men de blev hver gang afvist af Højre.
<br><br>
I år 1901 blev der afholdt et meget historisk folketingsvalg. For første gang nogensinde tabte Højre nemlig regeringsmagten, og det blev i stedet Venstre, der skulle lede landet. Dette vigtige folketingsvalg, bliver ofte omtalt som ”systemskiftet”. Med Venstre som regeringsparti, rykkede muligheden for kvindelig stemmeret pludselig meget tættere på. I 1908 lykkedes det endelig. Kvinderne fik både stemmeret til kommunalvalget, men også mulighed for at stille op til kommunalvalgene. Ved det efterfølgende kommunalvalg i år 1909 benyttede cirka 50% af kvinderne sig af deres nye stemmeret. Hele 127 kvinder blev valgt ind ved kommunalvalget i år 1909, hvilket svarede til 1,3% af pladserne i byrådene.
<br><br>
Både under og efter 1. verdenskrig kom ligestillingsspørgsmålet endnu engang på dagsorden. Kvinderne tog arbejde i industrien, imens mændene kæmpede ved fronten. Samtidig indførte andre europæiske lande kvindelig stemmeret. I år 1915 kom det næste store fremskridt, da man ændrede grundloven og indførte fuld stemmeret til kvinder. Hermed kunne kvinderne altså også stemme til folketingsvalg. Det blev fejret overalt i Danmark, hvor der blev afholdt stemmeretsoptog i de fleste større danske byer. Ved stemmeretsoptoget i København var der 20.000 deltagere, og optoget sluttede ved Amalienborg for at hylde kong Christian d. 10., der havde underskrevet den nye grundlov.
<br><br>
Ved folketingsvalget i år 1918 blev fire kvinder valgt ind i folketinget. I år 1924 blev Nina Bang den første kvindelige minister, da hun blev udpeget som undervisningsminister. Og i 2011 fik Danmark sin første kvindelige statsminister, nemlig Helle Thorning-Schmidt fra Socialdemokratiet. Der gik altså næsten 100 år fra kvinderne fik stemmeret, til vi fik en kvindelig statsminister.
<br><br>
Det var alt for denne episode. Hvis du synes denne episode var spændende, vil jeg også anbefale episode 20, der handler om den danske grundlov og grundlovsdag. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/301/59-fjernvarme.mp4"></audio> </td>
<td> 
<details>
<summary>
<h1> 59 - Fjernvarme </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om fjernvarme. Når jeg udtænker ideer til nye episoder, så prøver jeg at tænke på emner, der kunne være interessante, overraskende eller lærerige for personer, der ikke er født og opvokset med dansk kultur. En af mine lyttere foreslog, at jeg kunne fortælle om fjernvarme. Og det var faktisk først der, det gik op for mig, at fjernvarme ikke bare findes i alle lande. For mig er fjernvarme nemlig det mest naturlige i verden. Men mange steder i verden opvarmer man bygninger på helt andre måder. Derfor vil jeg nu fortælle om fjernvarme. Som altid kan du finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Fjernvarme er en miljøvenlig og effektiv måde, hvorpå vi opvarmer de fleste bygninger i Danmark. Med fjernvarme bliver varmen sendt ud til alle bygninger fra et centralt punkt, i stedet for at hver bygning skal have sin egen brændeovn, gasfyr eller anden varmekilde. Det er både effektivt og miljøvenligt! Desuden bidrager fjernvarme til at gøre vores samfund mere robust. Når vi har et centralt varmesystem, er vi mindre sårbare overfor forstyrrelser, som fx energiafbrydelser og prisstigninger på brændstof. Nu til det interessante spørgsmål: Hvordan fungerer fjernvarme egentligt? Det hele starter på et anlæg, fx et affaldsforbrændingsanlæg eller fra vindmøller. Når varmen er blevet dannet, bliver den sendt ud gennem et netværk af isolerede rørledninger. Rørledningerne er designet til at holde varmen inde og forhindre varmetab undervejs. Rørledningerne kan både være under jorden eller under vandet. Til sidst når varmen frem til vores bolig eller virksomhed, hvor den bl.a. bliver brugt til gulvvarme, radiatorer og til varmt vand i vandhanen. Varmen kan komme fra mange forskellige kilder, bl.a. fra affald, flis, halm, vind, solvarme, geotermi, naturgas, olie, kul og overskudsvarme fra industrien.
<br><br>
Hvor mange bygninger i Danmark benytter fjernvarme? Det gør 66% af alle husstande, hvilket vil sige at 3,7 millioner danskere bor i et hus, der er opvarmet med fjernvarme. Det er dog ikke alle husstande, der kan få fjernvarme. Hvis man bor langt ude på landet, så er det ikke sikkert at der er en rørledning i nærheden. Men i stort set alle større og mindre byer kan man benytte fjernvarme. Der findes en del alternativer til fjernvarme, hvis man bor på landet. Nogle af de mere populære løsninger er oliefyr, naturgasfyr, træpillefyr og varmepumpe. Der er mange danskere, der er beskæftiget i branchen. Faktisk er der mere end 10.000 ansatte i fjernvarmesektoren.
<br><br>
Der findes flere end 100 små fjernvarmevirksomheder, som alle sammen er tilknyttet det nationale selskab ”Dansk Fjernvarme”. Der findes faktisk en hel podcast bare om fjernvarme. Den hedder ”Podcasten Fjernvarmen”, men den er nok lidt højere niveau end denne podcast er. Det var alt for denne episode. Jeg håber du er blevet klogere på fjernvarme i Danmark. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/297/58-flaskepant.mp4"></audio> </td>
<td> 
<details>
<summary>
<h1> 58 - Flaskepant </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om det danske system med flaskepant. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Hvis du har købt en dåse eller en flaske i Danmark, så har du nok opdaget at du betaler lidt ekstra i pant for emballagen. Til gengæld kan du aflevere den tomme flaske eller dåse igen, og få din pant retur. Men kender du egentlig historien bag det danske pantsystem? Og virker returordningen rent faktisk?
<br><br>
Flaskepant blev indført i år 1942, og dengang gjaldt det kun glasflasker. Senere blev plastikflasker tilføjet til ordningen, og i 2002 blev dåser også inkluderet i pantordningen. Det er den danske virksomhed ”Dansk Retursystem”, der har monopol på at indsamle flaskepant i Danmark. Virksomheden blev grundlagt i år 2000, og har to afdelinger: i Høje Taastrup på Sjælland og i Løsning i Midtjylland. Virksomheden er grundlagt og ejet af flere store bryggerier, og drives i samarbejde med de danske supermarkeder. Dansk Retursystem både indsamler og genanvender emballagen. Man opdeler generelt emballagen i to typer: returflasker og engangsemballage. Returflasker rengøres og genbruges, mens engangsemballagen smeltes om til ny emballage. Der findes tre forskellige pantsatser, kaldet pant A, pant B og pant C. Pant A giver 1 kr. i pant og bruges til glasflasker på 1 liter og derunder, samt metaldåser under 1 liter. Pant B giver 1,5 kr. og bruges til plastflasker under 1 liter. Pant C giver 3 kr. og bruges til de største glasflasker og plastikflasker.
<br><br>
Alle danske supermarkeder har en flaskeautomat, der er åben i butikkens åbningstid. Du lægger blot din tomme emballage i maskinen, og så registrerer maskinen selv hvilken type emballage du har afleveret. Du kan ikke få pant, hvis emballagen er ødelagt eller mast. Flaskeautomaten udskriver en såkaldt ”flaskebon” til dig. Du kan enten bruge flaskebonen til at betale for dit indkøb, eller du kan få udbetalt pengene i kontanter eller til dit betalingskort. På mange flaskeautomater er der også en ”donationsknap”, som du kan trykke på, hvis du vil donere din pant til et velgørende formål. Der findes mere end 3000 flaskeautomater rundt omkring i landet. Hvis du har en stor mængde pant, fx en hel sæk med flasker og dåser, så kan du aflevere dem i en pantstation i stedet. Der findes lige nu 12 pantstationer rundt omkring i landet. Her kan du bare tømme din pose ned i en sæk. Herefter tæller maskinen det hele op, og din pant indsættes direkte på din konto.
<br><br>
Hvis du er i tvivl om der er pant på din emballage, kan du kigge efter pantmærket. Det vil fremgå tydeligt på din emballage. Pantmærket er to sorte pile på en hvid baggrund. De to pile former en cirkel. I midten af cirklen står der enten pant A, pant B eller pant C. Hvis du har en flaske eller dåse uden pant på, så er det ofte fordi den er købt i udlandet. Mange danskere kører fx gerne til Sverige eller Tyskland og køber drikkevarer, da de er billigere her. Og det danske pantsystem gælder altså kun for drikkevarer købt i Danmark.
<br><br>
Normalt vil jeg ikke opfordre til at efterlade dit affald på gaden. Men hvis du har en pantflaske, du ikke selv ønsker at aflevere, så kan du stille den ved siden af flaskeautomaten eller ved siden af en skraldespand. Så kan en anden person aflevere panten i stedet for, uden at han eller hun behøver at rode nede i en skraldespand for at få fat i flasken.
<br><br>
Pantordningen virker rigtig godt. I år 2022 blev hele 92% af alt pantemballage indleveret. Det var alt for denne episode. Jeg håber du er blevet klogere på det danske pantsystem. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/293/57-ungdomshuset.mp4"></audio> </td>
<td> 
<details>
<summary>
<h1> 57 - Ungdomshuset </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Ungdomshuset og det autonome miljø i København. Fortællingen om Ungdomshuset er en vigtig del af nyere dansk historie. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Det danske besættermiljø omtales også som det autonome miljø, eller helt simpelt som bz-miljøet. Bz-miljøet er en del af den alternative ungdomskultur i Danmark, der besætter tomme bygninger. Bz-bevægelsen i Danmark har rødder tilbage i 1960’erne og 1970’erne, hvor aktivister begyndte at besætte tomme bygninger som en form for politisk protest. Disse besatte bygninger blev ofte brugt som boliger og væresteder for de unge autonome.
<br><br>
Bz-miljøet har været kendt for at være politisk aktivt og for at engagere sig i mange forskellige emner. Nogle af de politiske emner, som bz-miljøet har engageret sig i, er bl.a. forbedring af sociale rettigheder, klima og miljø, LGBTQ+-rettigheder og anti-fascisme. I bz-miljøet er der ikke et hierarkisk system med ledere. I stedet træffer man beslutningerne i fællesskab.
<br><br>
Siden 1960’erne har der været utallige besættelser i Danmark, men nogle af besættelserne har været særlige for bz-miljøet og Danmarks historie. Det mest berømte eksempel er Ungdomshuset på Jagtvej 69 i København. Den store bygning på Jagtvej havde været brugt til forskellige sociale formål lige siden den blev indviet i år 1897. I oktober 1982 valgte Københavns Kommune at give bz-miljøet mulighed for at bruge huset. Så lige præcis Ungdomshuset var faktisk ikke en besat bygning. Huset udviklede sig gennem året, og blev et særdeles populært opholdssted for de autonome unge. Efterhånden fyldte bz-kulturen ikke så meget mere, men i løbet af 1990’erne blev Ungdomshuset byens centrum for punkmusik, punkkultur og det autonome miljø.
<br><br>
I Ungdomshuset kom der unge mennesker med alle mulige forskellige baggrunde. Der foregik mange forskellige arrangementer i Ungdomshuset. Der var bl.a. fællesspisning med vegansk mad, gratis koncerter og biograf. Der var cafe, musiklokaler og en butik, der solgte bøger, musik og t-shirts. Flere kendte kunstnere har spillet i Ungdomshuset, bl.a. Nick Cave, D.A.D og Sort Sol.
<br><br>
I år 1999 valgte kommunen at sætte bygningen til salg. Husets brugere hængte et skilt på facaden, hvor der stod ”til salg sammen med 500 autonome, stenkastende voldspsykopater fra helvede”. Huset blev solgt til et aktieselskab, og dette aktieselskab blev året efter solgt til Faderhuset. Faderhuset var en dybt religiøs sekt, der beskrev sig selv som en evangelisk frikirke. Faderhuset annoncerede, at huset fremover skulle bruges som et kristent ungdomshus, og de gav Ungdomshusets brugere 3 måneder til at forlade stedet. Da Faderhuset i december 2001 forsøgte at få adgang til huset, blev de med vold smidt væk derfra af Ungdomshuset. Herefter startede en årelang retssag. Retssagen kørte først i byretten, og senere i landsretten. Rettens dom var at Ungdomshusets brugere skulle forlade huset senest den 14. december 2006, og hvis ikke de frivilligt forlod huset, så kunne politiet smide dem ud. Flere fonde tilbød store millionbeløb til Faderhuset, men kirken ville absolut ikke sælge huset.
<br><br>
Den 1. marts år 2007, tidligt om morgenen, begyndte politiet en rydning af Ungdomshuset. De næste par dage var der alvorlige og dramatiske gadekampe mellem demonstranter og politiet. Demonstranter kastede sten, flasker og brandbomber mod politiet, og politiet svarede igen med tåregas og gummikugler. Der blev rapporteret om mange skadede på begge sider. Demonstranterne satte ild til skraldespande og biler. Mere end 700 personer blev anholdt under demonstrationerne. Det var de mest voldsomme gadekampe i dansk historie.
<br><br>
Den 5. marts kunne man begynde nedrivningsarbejdet. Faderhuset kom aldrig i gang med byggeriet, og i 2010 blev den tomme grund solgt til et ejendomsselskab. I dag er grunden stadig helt tom, og går under navnet ”ground 69”. Turister besøger sommetider grunden, ligesom tidligere brugere af huset går forbi og lægger blomster. Det er ukendt, om der er byggeplaner på grunden i fremtiden. I dag findes der et nyt ungdomshus på Dortheasvej i Københavns nordvestkvarter.
<br><br>
Det var alt for denne episode. Jeg håber du er blevet klogere på Ungdomshuset og den autonome bevægelse i Danmark. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/289/56-danske-tennisstjerner.mp4"></audio> </td>
<td> 
<details>
<summary>
<h1> 56 - Danske tennisspillere </h1>
</summary>
<span style="font-weight: normal">
Hej, og velkommen til ”Dansk i ørerne”. De sidste par uger er den prestigefyldte tennisturnering, Wimbledon-mesterskaberne, blevet afholdt i England. En ung, dansk tennisspiller har klaret sig historisk godt i turneringen. I denne episode vil jeg fortælle om nogle af de dygtigste danske tennisspillere gennem tiden. Du kan finde teksten til episoden på podcastens hjemmeside. På www.buymeacoff.ee/danskioererne kan du finde ordlister til episoderne og støtte podcasten.
<br><br>
En af de mest kendte danske tennisspillere er Caroline Wozniacki. Hun blev født den 11. juli 1990 i Odense. Begge Carolines forældre er fra Polen, men hun er født og opvokset i Danmark, og har altid repræsenteret Danmark. Caroline begyndte at spille tennis i en ung alder og udviklede hurtigt sit talent. Allerede som 15-årig begyndte hun at spille tennis på professionelt niveau. Caroline Wozniacki var kendt for sin dygtighed og udholdenhed på banen. Hun var en af de bedste spillere i verden og nåede førstepladsen på verdensranglisten i tennis i 2010. Hun var dermed den første danske kvindelige tennisspiller, der nåede toppen af verdensranglisten. Hun vandt også flere store turneringer, blandt andet Australian Open i 2018, hvor hun vandt sin første Grand Slam-titel. Hun har boet i Monaco i en del år, for at dyrke sin karriere der. Caroline Wozniacki er gift med den amerikanske basketballspiller, David Lee, og parret har to børn. Caroline stoppede sin professionelle karriere i år 2020.
<br><br>
En anden fremtrædende dansk tennisspiller er Frederik Løchte Nielsen. Han blev født den 27. august 1983 i Gentofte, og begyndte at spille professionelt i år 2001. Frederik er primært kendt for sin succes i doublespil. Han har spillet med forskellige partnere og har opnået gode resultater i internationale turneringer. Frederik Løchte Nielsen er bedst kendt for at vinde herredouble-titlen i Wimbledon i 2012. Sammen med sin britiske partner, besejrede han stærke modstandere og sikrede sig den prestigefyldte titel. Det var en stor triumf for dansk tennis og satte Frederik i rampelyset.
<br><br>
En af de største mandlige tennisstjerner lige nu, er Holger Rune. Hans fulde navn er Holger Vitus Nødskov Rune. Han blev født den 29. april 2003. Han begyndte at spille tennis i en meget ung alder og har hurtigt gjort sig bemærket som et af landets største tennistalenter. Han har allerede opnået flere bemærkelsesværdige resultater. Især de sidste par uger, hvor han har deltaget i Wimbledon-turneringen.
<br><br>
Holger Rune har vist en imponerende spillestil og en stærk mentalitet på banen. Han er kendt for sin aggressive og kraftfulde spillestil, der kombineres med hans evne til at bevæge sig hurtigt rundt på banen. Han er ikke bange for at tage chancer og angribe bolden, hvilket gør ham til en spændende spiller at følge.
<br><br>
I 2019 vandt Holger Rune det prestigefyldte junior Grand Slam i French Open. Han blev den første danske tennisspiller til at vinde denne titel i singlekategorien. Det var især med denne sejr, at Holger Rune blev verdenskendt. Efter sin sejr ved French Open blev Holger Rune rangeret som nummer 1 på juniorranglisten. Og her i juli har Holger Rune så deltaget i den store Wimbledon-turnering i England. Denne turnering foregår på græs, hvilket ikke er Holger Runes foretrukne underlag. Han kvalificerede sig hele vejen til kvartfinalen, hvor han desværre tabte til nummer et på verdensranglisten, Carlos Alcarez.
<br><br>
Clara Tauson er en dansk tennisspiller, der blev født den 21. december 2002. Hun er i øjeblikket det mest lovende unge kvindelige tennistalent. Hun er kendt for sine imponerende præstationer som juniorspiller og har også allerede haft stor succes som professionel tennisspiller. I 2019 vandt hun juniorudgaven af Australian Open, hvor hun imponerede med sin stærke præstation gennem hele turneringen. Sejren gjorde hende til den første danske kvinde nogensinde, der vandt en Grand Slam-titel i juniorkategorien. Clara Tauson gjorde sin debut som professionel tennisspiller i 2018.
<br><br>
Hendes aggressive spillestil, kraftfulde slag og mentale styrke har gjort hende til en utroligt dygtig tennisspiller. Clara Tauson skulle have deltaget i Wimbledon i double-turneringen, men trak sig fra turneringen på grund af en knæskade.
<br><br>
Det var alt for denne episode. Jeg håber du er blevet klogere på nogle af de mest kendte, danske tennisspillere. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/285/55-kronprins-frederik.mp4"></audio> </td>
<td> 
<details>
<summary>
<h1> 55 - Kronprins Frederik </h1>
</summary>
<span style="font-weight: normal">
Hej, og velkommen til ”dansk i ørerne”. I denne episode vil jeg fortælle om Danmarks tronfølger, Kronprins Frederik. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Kronprinsens fulde navn er Frederik André Henrik Christian. Han er født den 26. maj 1968, og er altså 55 år gammel. Han er søn af Dronning Margrethe 2. og Prins Henrik. Hans far, Prins Henrik, døde i år 2018. Når vores nuværende dronning afgår ved døden, er det Kronprins Frederik, der skal være Danmarks konge. Da Frederik blev født i år 1968, var hans mor kronprinsesse, mens hans morfar var konge i Danmark og hans oldefar var konge i Sverige. Frederiks morfar døde i år 1972, hvorefter Frederik blev kronprins. Frederik har desuden en lillebror, Prins Joachim.
<br><br>
Prins Frederik gik først i folkeskole og efterfølgende på gymnasiet. Han har også gået på kostskole i Frankrig. Han blev student i år 1986. Samme år som han blev student, aftjente han værnepligt i Den Kongelige Livgarde. Herefter fortsatte han på Hærens Sergentskole i Sønderborg. Kronprins Frederik uddannede sig videre til premierløjtnant af reserven og var i en periode delingsfører hos Gardehusarregimentet. Herefter tog Kronprinsen en pause fra sin militære karriere, da han begyndte at læse statskundskab på Aarhus Universitet. I løbet af sine studier brugte Frederik bl.a. et år på Harvard University i USA, og arbejdede for en dansk FN-mission i New York. I 1995 afsluttede han studiet.
<br><br>
Herefter vendte Kronprins Frederik tilbage til militæret, da han begyndte i Frømandskorpset. Det var også her kronprinsen fik sit kælenavn, ”Pingo”. Under en øvelse i Frømandskorpset fik han vand ind i våddragten, så den pustede sig op, og han lignede og vraltede som en pingvin. Desuden blev han sommetider kaldt ”kejserpingvin”, da han jo skal være konge en dag. Kronprinsen har løbende uddannet sig i Forsvaret og har i dag titel af generalmajor i Hæren og Flyvevåbnet, samt kontreadmiral i Søværnet.
<br><br>
I år 2000 var kronprinsen til OL i Sydney. En aften var han på en bar i Sydney med sine venner, og her mødte han en australsk kvinde, som han faldt i snak med. Hun hed Mary, og de endte med at tale sammen hele natten. Det udviklede sig til et langdistanceforhold, indtil Mary i år 2002 flyttede til København. Året efter blev Frederik og Mary forlovet og den 14. maj år 2004 blev de så gift.
<br><br>
Frederik og Mary har fået fire børn: Prins Christian i år 2005, Prinsesse Isabella i år 2007 og tvillingerne Vincent og Josephine i år 2011. Til dagligt bor familien på Amalienborg i København.
<br><br>
Han har altid dyrket meget sport, og er stadig meget fysisk aktiv. Han har bl.a. løbet en del marathonløb – hans rekordtid er 3:06. Kronprins Frederik er glad for sejlsport, særligt dragesejlads. Han har både deltaget i DM, EM og VM i dragesejlads. I 2013 gennemførte han Ironman Copenhagen og blev dermed den første kongelige i verden til at gennemføre en ironman. Kronprins Frederik taler dansk, engelsk, fransk og tysk. Han er 183 cm. høj. Han kan spille på flere forskellige instrumenter, bl.a. klaver, guitar og mundharmonika. Kronprinsen har to tatoveringer: en haj på højre læg og et nordisk motiv på venstre skulder.
<br><br>
Det var alt for denne episode! I denne episode fortæller jeg både om Kongehuset og det danske militær. De to emner kan du blive klogere på i tidligere episoder. Episode #9 handler om det danske forsvar. Episode #38 handler om Dronning Margrethe. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/281/54-sankthans.mp4"></audio> </td>
<td> 
<details>
<summary>
<h1> 54 - Sankthans </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om sankthans og hvilke danske traditioner, der er sankthansaften. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Sankthans er den 24. juni, og sankthansaften er aftenen før, altså den 23. juni. Sankthansaften er en fejring af årets længste dag – altså den dag på året, hvor solen er oppe flest timer. Ugerne omkring den længste dag, kaldes også for ”midsommer”. Den længste dag er faktisk den 21. juni, men det er altså en gammel tradition at man først fejrer det til sankthansaften. Man har fejret sankthans i flere hundrede år. I en bog fra år 1555 er det fx beskrevet, at alle, uanset køn og alder, mødes på det lokale torv til sankthans, hvor de tænder bål, danser og synger sange. Før i tiden var sankthans faktisk en helligdag, men det blev afskaffet i år 1770.
<br><br>
Engang var danskerne meget overtroiske. Man mente at der var mange særligt stærke kræfter forbundet med midsommeren. Hvis man fx indsamlede urter i naturen i denne periode, så ville de have en stærkere effekt. Man troede også at vand var mere helligt i midsommeren, både dug på græsset og vand fra hellige kilder. Omkring disse hellige kilder var der markeder og folkefester, fordi så mange mennesker samledes omkring kilderne. Men der var også onde kræfter på spil. Fx ville heksene flyve forbi på koste. For at holde de onde kræfter væk, tændte man store bål.
<br><br>
I dag er sankthansaften en hyggelig begivenhed. Der bliver bygget et sankthansbål i de fleste nabolag og i offentlige parker. Så mødes man med sine naboer, tænder bål og nyder hinandens selskab. Nogle steder spiser man også aftensmad sammen, og ofte tændes der op i grillen. Bålet er omdrejningspunktet for sankthansaften. Man sætter nemlig en heks på bålet. Heksen er som regel lavet et par dage i forvejen, og ofte har nabolagets børn været med til at lave heksen. Heksen kan laves af forskellige materialer, som pap, halm, stof og garn, ståltråd og grene. Når bålet er tændt, bliver heksen brændt af. Traditionen med en heks på bålet, kom til Danmark omkring år 1900. Der er dog flere og flere, der dropper heksen på bålet. De mener at hekseafbrænding er en grim middelalderreference, hvor man kunne risikere at dø, hvis man var anderledes end de fleste. Når bålet er tændt, så synger man ofte et par sange. Den mest kendte sankthanssang er ”midsommervisen” af Holger Drachmann. Du kan finde sangteksten på nettet eller på www.buymeacoff.ee/danskioererne. Nogle steder affyrer man fyrværkeri når det bliver mørkt, og der bliver som regel også holdt en tale omkring bålet.
<br><br>
Men hvem er Sankt Hans egentlig, tænker du måske? Sankt Hans er Johannes Døberen, fra det nye testamente. Navnet ”Hans” er en forkortelse for navnet ”Johannes”. Hans fødselsdag er den 24. juni, men det fejrer vi altså dagen før, ligesom vi i Danmark fejrer Jesus’ fødselsdag aftenen før, når vi fejrer juleaften.
<br><br>
De sidste par uger har det været meget varmt i Danmark, og det har ikke regnet i mange dage. Derfor er der utroligt tørt, og hvis det fortsætter på denne måde, så bliver der muligvis indført bålforbud. Det skete sidst i 2018, hvor der også var tørke i Danmark omkring midsommer. Hvis du har lyst til at opleve sankthansaften, kan du fx spørge dine danske naboer, hvor det bliver fejret i dit område. Du kan også søge efter sankthansaften og din by på Google. 
<br><br>
Det var alt for denne episode. Jeg håber du er blevet klogere på sankthansaften og de danske midsommertraditioner. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/277/53-konfirmation.mp4"></audio> </td>
<td> 
<details>
<summary>
<h1> 53 - Konfirmation </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af de danske, kristne traditioner, nemlig konfirmation. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
I mange religioner og kulturer har man traditioner om et overgangsritual, hvor man markerer overgangen fra barn til voksen. I Danmark kalder vi denne tradition for ”konfirmation”. Hvis man er medlem af folkekirken, så bliver man typisk døbt når man er et par måneder gammel. Ved dåben bliver man medlem af folkekirken. Her er det altså forældrene, der beslutter at man skal være kristen. Når man går i 7. eller 8. klasse og er 13-15 år, så skal man beslutte om man vil konfirmeres. Man skal være døbt først, for at man kan blive konfirmeret. Der er i princippet heller ingen øvre aldersgrænse for, hvornår man kan blive konfirmeret.
<br><br>
Konfirmationer bliver primært afholdt på søndage og helligdage i april og maj. Men forberedelserne til konfirmationen starter allerede i efteråret. De kommende konfirmander skal nemlig modtage mindst 36 timers konfirmationsforberedelse. Konfirmationsforberedelse foregår i kirken sammen med en præst, og her synger man bl.a. salmer, lærer om den kristne tro og reflekterer over livets store spørgsmål. Konfirmationsforberedelse kaldes ofte også ”at gå til præst”. Udover at gå til præst, skal man også deltage i søndagsgudstjenester. Konfirmationsforberedelsen ligger typisk i forlængelse af en skoledag.
<br><br>
Der er en del forberedelser før selve konfirmationsfesten. Man skal fx booke et egnet festlokale, få styr på mad og drikkevarer, sende invitationer til gæsterne og købe tøj til konfirmanden. Selve dagen starter tidligt om morgenen. Drengene tager typisk et mørkt jakkesæt på, mens pigerne skal have hvidt på. De fleste piger bliver konfirmeret i en hvid kjole, men det er også udbredt at vælge en hvid buksedragt eller en flot hvid bluse. Man får sat sit hår, og pigerne får lagt makeup. I kirken deltager kun den allernærmeste familie, og der er tit begrænsede pladser i kirken. Her afholdes en gudstjeneste, hvor der bliver sunget salmer og præsten holder en tale til konfirmanderne. Selve konfirmationen foregår oppe ved alteret. Her velsigner præsten konfirmanden og læser et bibelvers højt, som konfirmanden selv har valgt.
<br><br>
Når ceremonien i kirken er slut, mødes konfirmanderne foran kirken, hvor de kan ønske hinanden tillykke og få taget billeder. Herefter skal de ud til hver deres fest. Mange bliver transporteret fra kirken til festen på en særlig måde. Det kan fx være i en unik bil, på hesteryg eller på en flot dekoreret cykel. Konfirmationsfesten kan have alt fra 20-100 gæster, men det mest almindelige er omkring 40-60 gæster. De inviterede er konfirmandens familie, og kan også være naboer, forældrenes venner og konfirmandens egne venner. Festen afholdes enten hjemme, fx i stuen eller i et telt i haven, eller på en restaurant eller i et festlokale. Nogle laver maden selv, men langt de fleste får leveret mad af et cateringfirma, eller får det serveret på restauranten.
<br><br>
Til festen spiser man god mad og nyder hinandens selskab. Desuden er der mange festlige indslag, især sange og taler. Forældre, søskende og nærmeste familie og venner har som regel forberedt et festligt indslag hver især, og i slutningen af festen holder konfirmanden en takketale, hvor han eller hun takker for gaverne og selskabet. Alle gæster har haft gaver med til konfirmanden. Det er forskelligt hvornår festen slutter. Nogle konfirmationer slutter sidst på eftermiddagen, mens andre fortsætter indtil midnat.
<br><br>
Mandagen efter konfirmationen afholdes blå mandag. Denne dag fejrer konfirmanderne deres konfirmation med deres skolekammerater. Det er forældrene, der i fællesskab har planlagt programmet til blå mandag. Man rejser som regel til en større nærliggende by, og aktiviteterne til blå mandag kan bl.a. være forlystelsesparker, gokartkørsel, biograf, bowling og shopping. Blå mandag er ikke en obligatorisk fridag, men skolerne giver altid konfirmanderne fri.
<br><br>
En gennemsnitlig konfirmation i Danmark koster 30.000 kr. at afholde. De fleste familier begynder at spare op til konfirmationen flere år i forvejen. Omkring 70% af danskerne bliver konfirmeret.
<br><br>
Konfirmationen blev indført i Danmark i år 1736 af Kong Christian den 6. De unge mennesker skulle øve de bibelske tekster og budskaber og gennemføre en prøve, for at kunne blive konfirmeret. Hvis man ikke blev konfirmeret, mistede man bl.a. retten til at blive gift. Hvis man ikke bestod prøven pga. manglende evner, så skulle præsten give ekstralektioner. Hvis man ikke bestod fordi man var doven eller ikke var arbejdsom, så kunne man faktisk risikere at komme i fængsel.
<br><br>
Hvis man ikke er kristen, kan man holde en såkaldt ”borgerlig konfirmation” i stedet. Altså en ikke-religiøs fejring, hvor man markerer overgangen fra barn til voksen. Det kaldes for det meste for en ”nonfirmation”. Så tager man ikke i kirke, men holder stadig en fest med mange af de samme traditioner, som en konfirmationsfest. Men det er altså ganske frivilligt, og helt op til den enkelte, om man vil holde nonfirmation.
<br><br>
Det var alt for denne episode. Jeg håber du er blevet klogere på hvad en konfirmation er. Husk at du er meget velkommen til at skrive til mig, hvis du har en god ide til en episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/273/52-tivoli.mp4"></audio> </td>
<td> 
<details>
<summary>
<h1> 52 - Tivoli </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Danmarks mest besøgte turistattraktion, nemlig Tivoli. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordliste til episoden.
<br><br>
Tivoli ligger helt centralt i København, lige ved Hovedbanegården og Rådhuspladsen. Og her har det faktisk ligget siden år 1843, hvor parken åbnede. Tivoli er en forlystelsespark, og faktisk den næstældste forlystelsespark i verden. I Tivoli er der både et stort udvalg af forskellige forlystelser, scener, butikker, restauranter og haveområder med blomster og planter. Tivoli blev grundlagt af Georg Carstensen. Han havde rejst rundt i Europa, og var bl.a. inspireret af de forlystelsesparker, der lå i Paris og London. Da Tivoli åbnede i år 1843, var der kun to forlystelser: en rutsjebane og en karrusel. Derudover var der, ligesom i dag, restauranter, musik, teater og haveområder.
<br><br>
Tivoli har sin egen garde, kaldet Tivoli-Garden. Det er et musikkorps, der blev oprettet i år 1844. Det består af omkring 100 børn og unge i alderen 8-16 år, der spiller forskellige instrumenter på eliteniveau. I sommerperioden kan man opleve Tivoli-Garden i weekenderne på plænen i Tivoli. Tivoli-Garden rejser også ofte til udlandet for at repræsentere Tivoli og Danmark. Tivoli-Garden bærer en særlig og ikonisk uniform med bjørneskindshue, røde jakker og hvide bukser.
<br><br>
Der ligger mange spændende restauranter i Tivoli. Man kan nærmest få alt man kunne forestille sig: klassisk dansk mad, grillmad, italiensk, fisk og skaldyr, pandekager og desserter, asiatisk og meget mere. I Tivoli Food Hall kan man vælge mad fra 15 forskellige små madboder. Den ældste restaurant i Tivoli hedder ”Grøften”. Restauranten åbnede i år 1874, og hed oprindeligt ”Teater cafeen”. Restaurantens beliggenhed gør, at man godt kunne falde i grøften, hvis man havde fået en snaps for meget. Derfor fik restauranten kælenavnet ”Grøften”. Kælenavnet hang ved, og på et tidspunkt blev det altså restaurantens officielle navn. En anden af Tivolis ældre restauranter åbnede i år 1909 og hedder ”Nimb”. Den har i flere år haft en Michelinstjerne. Mange af restauranterne ligger ud mod gaden, så man kan spise der, uanset om man er gæst i Tivoli eller ej.
<br><br>
Tivoli havde det ikke nemt under 2. verdenskrig. I juni år 1944 sneg en gruppe nazisympatisører sig ind i parken og satte ild til en del bygninger. Tivoli måtte holde lukket i 14 dage imens de reparerede skaderne og først 12 år senere var alle bygninger genopbygget.
<br><br>
I år 1955 fik Tivoli særligt fint besøg. Walt Disney besøgte nemlig Tivoli. Han ville gerne opleve stemningen og atmosfæren, så han kunne finde inspiration til de forlystelsesparker, han selv ville opføre. Disney World er altså inspireret af Tivoli.
<br><br>
I mange år var Tivoli kun åbent om sommeren, men fra år 1994 begyndte man at holde parken åben til jul også. I dag er Tivoli åben om sommeren, til efterårsferien og halloween og til jul. Hver sæson har sit eget tema, så i efterårsferien kan man finde uhyggelige dekorationer og masser af græskar. Til jul er der pyntet fint op med juletræer, julehjerter og nisser. Og i påsken kan man opleve smukke blomsterudstillinger med forårsblomster, påskeharer og påskeægjagt.
<br><br>
I Tivoli er der mange sjove forlystelser. Den højeste forlystelse i Tivoli er faktisk Nordeuropas højeste karrusel. ”Himmelskibet” er 80 meter høj, og her sidder man to-og-to i små gynger, så man virkeligt får følelsen af at man flyver, samtidig med at man kan nyde den smukke udsigt over København – hvis man altså tør kigge ned. En af de vildeste forlystelser hedder ”Dæmonen”. Den er 28 meter på det højeste punkt, og har hele tre loops. Den ældste forlystelse hedder ”Rutschebanen” og blev bygget i år 1914. Det er en af de ældste træ-rutschebaner i verden, og der er en såkaldt ”bremsemand” med på alle ture. Altså en ansat i Tivoli, der styrer tempoet undervejs. Det er helt særligt, da nærmest alle forlystelser i verden bliver styret på afstand, enten automatisk eller fra et lille kontrolhus.
<br><br>
Det var alt for denne episode. Jeg håber du er blevet klogere på Tivoli, og måske har fået lyst til at besøge parken selv. Hvis du bor i Danmark, vil jeg anbefale at du prøver at besøge Tivoli i alle de forskellige sæsoner. Stemningen og oplevelsen er nemlig helt anderledes i hver sæson. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/269/51-kartoflen.mp4"></audio> </td>
<td> 
<details>
<summary>
<h1> 51 - Kartoflen </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af de mest populære madvarer i Danmark, nemlig kartoflen. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten.
<br><br>
Kartofler er en af jordens mest dyrkede afgrøder. Kartoflen er egentlig en grøntsag, men pga. dens høje kulhydratindhold kategoriserer Fødevarestyrelsen den i samme kategori som ris, pasta og gryn. Fødevarestyrelsen anbefaler danskerne at spise kartofler ofte. Kartofler indeholder mindre fedt end hvede, og mere protein end majs. Kartoflen er en god kilde til vitamin B, C og K, samt forskellige vigtige mineraler.
<br><br>
De kartofler, der dyrkes i dag, stammer oprindeligt fra Sydamerika. Da Spanien invaderede Sydamerika, opdagede de at kartoflen både var billig og let at gro. De forsøgte at udbrede kartoflen hjemme i Europa, men det var en helt anden kartoffelsort end vi kender i dag, og den var ikke populær hos europæerne.
<br><br>
Kartoflen kom til Danmark i starten af 1700-tallet med franske og tyske indvandrere. Danskerne mente ikke at kartoflerne var egnede til menneskeføde, og brugte den i stedet som grisefoder. Det var faktisk ikke på grund af smagen, at danskerne valgte kartoflen fra. Det var faktisk primært pga. religion. Danskerne var skeptiske ved at kartoflen gror under jorden, da det er der djævlen hører til. De danske præster fremhævede også, at kartoflen ikke er nævnt i biblen. På et tidspunkt begyndte godsejerne at satse på kartoffeldyrkning, og efterhånden fulgte mange gårdejere efter. Kartoflen blev især vigtig for den fattige del af befolkningen. Den var nemlig meget let at gro, også i næringsfattig jord, og så kan den holde sig utroligt længe, hvis den opbevares korrekt. De fattige bønder kunne dermed gemme en god høst til dårligere tider.
<br><br>
I gennemsnit spiser hver dansker 40 kilo kartofler om året! Tallet er dog faldende, og især de sidste 20 år har der været et fald i kartoffelindtaget. Hvis man er ekstra nysgerrig på kartoflen, så findes der faktisk et dansk kartoffelmuseum! Det ligger på Fyn og hedder ”Danmarks Kartoffel Museum”. Der findes mange dejlige danske retter, hvor kartoflen indgår som kulhydratkilde. Jeg vil især anbefale at spise nye, danske kartofler. De sælges primært i maj, juni og juli måned. De er typisk mindre end andre kartofler, og skrællen er papirstynd og sidder løst. Nye kartofler har en mere frisk og grøntsagsagtig smag, og er ofte en smule sødere end almindelige kartofler. De kan nydes med en helt simpel tilberedning. Man vasker den tynde skræl af og koger kartoflerne. Herefter drysser man lidt salt på, og lader en klat hvidløgssmør smelte på de varme, kogte kartofler. Det smager af dansk sommer!
<br><br>
Det var alt for denne episode. Jeg håber du blev klogere på kartoflen, og måske er blevet fristet til at spise de dejlige danske kartofler, der sælges i supermarkedet. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/266/50-eventyret-om-klods-hans.mp4"></audio> </td>
<td> 
<details>
<summary>
<h1> 50 - Eventyret om Klods-Hans </h1>
</summary>
<span style="font-weight: normal">
Hej, og velkommen til ”Dansk i ørerne”. Dette er en lidt anderledes episode. Jeg har nemlig fundet et H. C. Andersen-eventyr, som jeg vil fortælle. H. C. Andersens eventyr er skrevet for knap 200 år siden, så de er skrevet med mange ord, som man ikke længere bruger i daglig tale i Danmark. Derfor har jeg omskrevet eventyret lidt, så det er lettere at forstå. Men handlingen og budskabet har jeg naturligvis ikke ændret. Du kan finde teksten til episoden på podcastens hjemmeside. På www.buymeacoff.ee/danskioerne kan du finde ordlister til episoderne og støtte podcasten.
<br><br>
Her begynder H. C. Andersens eventyr, Klods-Hans. Ude på landet var der en gammel gård, og på den gamle gård boede en gammel mand og hans tre sønner. To af sønnerne var meget veltalende, og de havde besluttet sig for at fri til kongens datter. Hun havde nemlig annonceret, at hun ville gifte sig med den mand, der var bedst til at tale for sig. De to veltalende sønner havde forberedt sig i otte dage. Den ene søn havde lært hele det latinske leksikon udenad både forfra og bagfra. Han havde også lært alle artikler udenad, der var blevet udgivet i den lokale avis de sidste 3 år. Den anden søn havde lært en masse lovtekster at kende, så han mente at han kunne tale med staten. Derudover var han kreativ og god med sine hænder, så han kunne brodere.
<br><br>
Begge sønner sagde ”jeg får kongedatteren!”, og de fik hver en hest af deres far. Den første søn fik en sort hest, og den anden søn fik en hvid hest. Alle gårdens tjenestefolk kom ned i gården for at se de to sønner rejse afsted med deres heste. Men netop som de skulle til at ride afsted, kom den tredje søn også ud på gårdspladsen. Ham var der ingen, der havde regnet med, for han var slet ikke lige så veltalende og veluddannet som sine to brødre. Han blev bare kaldt ”Klods-Hans”. ”Hvor skal I hen, siden I er så pænt klædt på?”, spurgte han. ”Vi skal hen og tale til kongedatteren. Har du ikke hørt hendes besked, som hele landet snakker om?”, svarede brødrene. ”Nå for den, så må jeg hellere tage med!”, sagde Klods-Hans. Hans to brødre grinte af ham, og red afsted. ”Far, lad mig få en hest. Jeg har lyst til at gifte mig med hende!”, råbte Klods-Hans til sin far. Faren svarede ”Det er noget sludder! Jeg giver dig ikke nogen hest, for du kan ikke tale”. Klods-Hans svarede, at hvis han ikke kunne få en hest, så måtte han jo tage sin ged. Det var nemlig hans egen, og den kunne sagtens bære ham. Og det gjorde han altså. Han satte sig overskrævs på geden og red afsted ud af landevejen. ”Her kommer jeg!”, sang han.
<br><br>
De to brødre var også på vej. De red i stilhed, fordi de begge tænkte på alle de begavede ting, de ville sige når de kom frem til kongedatteren. Klods-Hans indhentede dem, og råbte ”halløj, her kommer jeg! Se hvad jeg fandt på landevejen!”. Og så viste han dem en død krage, han havde fundet. Klods-Hans’ brødre spurgte ham hvad han ville med den. ”Den vil jeg give til kongedatteren”, svarede han. Brødene grinte af ham, og red videre.
<br><br>
Senere indhentede Klods-Hans igen sine brødre. ”Se hvad jeg har fundet”, råbte han, og viste dem en ødelagt træsko. Brødrene grinede af ham, og sagde ”Jamen Klods-Hans. Den sko er jo i stykker! Skal kongedatteren også have den?”. Klods-Hans svarede: ”Ja, det skal hun da!”. Brødrene grinede og red videre.
<br><br>
Endnu engang indhentede Klods-Hans dem og råbte, at han havde fundet noget utroligt. Han viste det frem i hænderne. ”Uh, det er jo mudder fra grøften!”, udbrød brødrene. ”Det er det nemlig”, svarede Klods-Hans, ”og det skal kongedatteren have”. Han fyldte lommerne med mudderet. Brødrene fortsatte uden ham, og de ankom til kongens by en time før Klods-Hans. De blev stillet i kø til at tale med kongedatteren. Mændene kom ind til kongedatteren en ad gangen, men mange af dem blev generte og mistede deres gode taleevner, når de endeligt stod foran hende. ”Dur ikke! Væk!” sagde kongedatteren til de mange interesserede unge mænd.
<br><br>
Nu var det blevet den første brors tur til at imponere kongedatteren. Men imens han havde ventet i køen, havde han helt glemt alle de kloge ting, han ellers havde lært. Han begyndte at svede, og spurgte kongedatteren, om der ikke var frygteligt varmt i lokalet. ”Min far steger kyllinger”, svarede kongedatteren. ”Bæh!” svarede broren, hvilket hverken var intelligent eller morsomt sagt. ”Dur ikke, væk!” sagde kongedatteren straks. Så var turen kommet til de næste bror. Han bemærkede også straks varmen, og sagde ”det var dog en forfærdelig hede!”. Kongedatteren svarede, ”ja, vi steger kyllinger i dag”. ”Hvad be – hvad?”, sagde broren. Og straks sagde kongedatteren, ”dur ikke, væk!”.
<br><br>
Så kom Klods-Hans ind til kongedatteren. Og han kom faktisk ikke gående ind, men kom ridende hele vejen ind på sin ged. ”Sikke dog en hede!”, udbrød han straks. Og kongedatteren svarede, at de stegte kyllinger. ”Nå for den”, svarede Klods-Hans. ”Så kan jeg vel også få stegt en krage?”. Kongedatten svarede, ”det kan du absolut godt. Men har du noget at stege den i? For jeg har hverken potte eller pande”. Klods-Hans svarede, ”det er intet problem! Det har jeg selv”, og trak den ødelagte træsko frem og lagde kragen ned. ”Det er jo til et helt måltid”, udbrød kongedatteren. ”Men hvor får vi dyppelse fra?”. ”Den har jeg i lommen”, svarede Klods-Hans, og hældte lidt mudder op af lommen. ”Det kan jeg lide”, sagde kongedatteren. ”Du kan både tale og svare, og det er dig jeg vil giftes med”. Og sådan gik det til at Klods-Hans blev konge, og fik en krone og en kone.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/262/49-danmark-norge.mp4"></audio> </td>
<td> 
<details>
<summary>
<h1> 49 - Danmark-Norge </h1>
</summary>
<span style="font-weight: normal">
Hej, og velkommen til ”Dansk i ørerne”. Vidste du, at Danmark og Norge engang var et stort land? Det vil jeg fortælle om i denne episode. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Fra år 1397 til år 1523 var Danmark, Norge og Sverige en del af Kalmarunionen. Kalmarunionen var et kongefællesskab, så hele Norden faktisk var et stort rigsfællesskab. Både Danmark, Norge og Sverige havde andre grænser end de har i dag, så derfor var Finland, Island, Grønland, Færøerne, Orkneyøerne og Shetlandsøerne også en del af unionen. I år 1523 besluttede Sverige at løsrive sig fra Kalmarunionen, men Danmark og Norge forblev i et rigsfællesskab. Rigsfællesskabet begyndte dog officielt først i år 1536, hvor Norge blev underlagt Danmarks krone. Hovedstaden var København, men pga. rigets størrelse blev der både snakket dansk, norsk, tysk, islandsk, færøsk, samisk og grønlandsk i riget. Riget bliver sommetider kaldt ”tvillingriget” eller ”dobbeltriget”.
<br><br>
Danmark-Norge var først og fremmest en søfartsnation. Riget havde en utrolig lang kystlinje, og stort set alle indbyggere boede tæt på kysten. Sejlads var en vigtig transportform og den eneste måde at komme mellem Danmark og Norge. Man brugte bl.a. skibe til at transportere varer mellem de to lande. De to lande supplerede faktisk hinanden rigtig godt. Danmark var et stærkt landbrugsland, og de kunne dyrke korn og afgrøder, som Norge havde glæde af. Omvendt kunne Norge levere fisk, træ og metaller til Danmark. Kongen var dansk, og Danmark, og især København, var centrum for alle store handels- og kulturinstitutioner. De første konger i dobbeltriget havde kun interesse for Danmark. Da kong Christian den 4. kom til magten i år 1588 var Norge ikke et velfungerende land. Christian den 4. havde et stort ønske om at Norge skulle fungere lige så godt som Danmark, og han besøgte landet rigtig mange gange. Christian den 4. sørgede bl.a. for at Norges grundlov blev opdateret, at oprette et norsk postvæsen, at skabe et norsk retssystem og opføre og renovere militærets bygninger.
<br><br>
Danmark-Norge deltog i en del krige. Det land, de bekrigede allermest, var Sverige. Norge har en lang grænse mod Sverige, så det var lettere for Sverige at sende soldater til den norske grænse, end til den danske. Derfor foregik mange af krigene mod Sverige i Norge.
<br><br>
I løbet af 1700-tallet begyndte nationalismen i Norge at vokse. Befolkningen blev mere patriotiske og nationalistiske. Norge havde fået en stærk økonomi og eksport, så de var klar til at stille flere krav til Danmark. De ville bl.a. have deres egen bank og deres eget universitet. På det tidspunkt var Danmark, og især København, nemlig stadig centrum for unionen. Nordmændene udviklede også en dybere interesse for norsk sprog, litteratur og kultur. Forskellene mellem de to lande var også tydelige. Selvom nordmænd og danskere kan forstå hinanden, så kan man sagtens høre forskel på de to sprog. Naturen i de to lande er også helt forskellig. Norge har nemlig masser af bjerge og fjorde, mens Danmark er helt flad. Men hverken Norge eller Danmark ønskede faktisk at stoppe unionen.
<br><br>
Det var ydre faktorer, der ledte til at Danmark og Norge stoppede unionen i år 1814. Danmark og Norge havde kæmpet for Napoleon i Napoleonskrigene. Sverige havde kæmpet på modstandernes side, og da Sveriges alliance vandt, blev man enige om Danmark skulle give Norge til Sverige. Og dermed sluttede unionen mellem Danmark og Norge altså i år 1814. Sverige var dog ikke interesseret i Grønland, Færøerne og Island, som derfor kom til at høre til Danmark. Når man kigger tilbage på perioden med Danmark-Norge-unionen, så havde begge lande gode fordele af samarbejdet, og begge lande oplevede en god vækst under unionen. Der er ikke så mange danskere, der i dag tænker på denne periode af vores historie. Men det forklarer hvorfor de to lande har et nært forhold og har mange ligheder, hvad angår sprog, kultur, litteratur, politisk system og meget mere.
<br><br>
Det var alt for denne episode. Jeg håber du er blevet lidt klogere på Danmarks og Norges fælles historie. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/258/48-hus-forbi-og-hjemloese-i-danmark.mp4"></audio> </td>
<td> 
<details>
<summary>
<h1>  </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om hjemløse i Danmark, og avisen ”Hus Forbi”. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Der er registreret omkring 5.800 hjemløse borgere i Danmark, men man mener at mange flere er hjemløse. Det er nemlig kun de hjemløse, der opsøger hjælp hos varmestuer og herberger, som bliver talt. At være hjemløs betyder at man ikke har en fast bolig eller bopæl. Der er flest hjemløse i storbyerne. Omkring halvdelen af de hjemløse overnatter på herberg eller andre offentlige tilbud. Det er cirka 10% af de hjemløse, der også sover på gaden. Psykisk sygdom og misbrug er de to største årsager til hjemløshed. 62% af de hjemløse har en psykisk sygdom, og mere end 65% af de hjemløse har et misbrug af enten alkohol, stoffer eller begge dele. Der er dog også en stor del af de hjemløse, der anfører økonomi som en medvirkende faktor til deres hjemløshed. Der er også nogle hjemløse, som har levet et helt almindeligt liv med familie, uddannelse og fast arbejde, men som er blevet ramt af en begivenhed, som de ikke kunne overskue. Fx skilsmisse, arbejdsløshed eller konkurs. Nogle danskere tror at de hjemløse frivilligt har valgt denne livsform. Men faktisk vil 90% af de hjemløse gerne have deres egen bolig. Der er også mange af de hjemløse i Danmark, der er udlændinge. I København er det fx omkring 40% af de hjemløse, der har en anden etnicitet end dansk.
<br><br>
Det kan være svært at passe et almindeligt arbejde, hvis man er hjemløs. Et job, som er særligt tilpasset hjemløse, er avissælger af avisen ”Hus Forbi”. Hus Forbi er en avis, der udkommer 12 gange om året. Den blev udgivet for første gang i år 1996. Avisen udgives af en forening, der også hedder Hus Forbi. Avisen bliver produceret som et samarbejde mellem tidligere hjemløse, nuværende hjemløse, samt professionelle journalister og fotografer. Hus Forbi er økonomisk uafhængig. I mange år fik avisen støtte af staten, men nu giver avisen overskud og modtager ikke længere støtte.
<br><br>
Avisen har to formål: At skabe opmærksomhed om hjemløse og give de hjemløse et job. Hjemløse eller socialt udsatte kan nemlig blive ansat som avissælgere. Måske har du allerede mødt en Hus Forbi-sælger. De står ofte foran supermarkeder og banegårde og sælger avisen. Avisen koster 50 kr. Halvdelen af beløbet går til sælgeren, mens den anden halvdel går til avisen. Alle sælgere skal godkendes og registreres, og for at undgå snyd, så er sælgerne iført en jakke, hat eller taske med Hus Forbi-logo. Desuden bærer de et synligt Id-kort med navn, billede og sælgernummer. Det er ikke tilladt at tigge i Danmark, så hvis man vil hjælpe de hjemløse i Danmark, er det en rigtig god ide at købe Hus Forbi. Så støtter man nemlig både den enkelte hjemløse, men man støtter også foreningen Hus Forbi, som laver en masse vigtigt arbejde for de hjemløses forhold.
<br><br>
Som noget helt nyt kan man også købe en virtuel udgave af avisen hos sælgeren. Avisen koster stadig 50 kr., men i stedet for at få en avis udleveret af sælgeren, så får man en kode. Denne kode kan man indtaste på Hus Forbi’s hjemmeside, og på den måde få adgang til avisen online.
<br><br>
Det var alt for denne episode. Jeg håber du er blevet klogere på emnet, og måske har fået lyst til at købe en Hus Forbi-avis næste gang du møder en avissælger. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/255/47-tour-de-france.mp4"></audio> </td>
<td> 
<details>
<summary>
<h1> 47 - Tour de France </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om verdens største cykelløb, Tour de France. Jeg vil også snakke lidt om de største danske cykelryttere, og især Jonas Vingegaard, som vandt det prestigefyldte Tour de France i 2022. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, samt finde ordlister til episoderne.
<br><br>
”Tour de France” betyder ”Frankrig rundt”, og sommetider kaldes cykelløbet bare for ”touren”. Det bliver afholdt hvert år i juli måned og varer i 3 uger. Det er et af de hårdeste og mest prestigefyldte cykelløb i verden. Tour de France blev kørt for første gang i år 1903. Cykelløbet foregik noget anderledes dengang, og der var bl.a. meget omfattende snyd. Flere cykelryttere blev bl.a. opdaget i at tage toget en del af ruten, og nogle strøede søm eller glasstykker på vejen, så de andre cyklister punkterede. Man mener at det sværeste og hårdeste Tour de France blev afholdt i år 1919, hvor kun 10 ud af 155 deltagere kom i mål. Det skyldes at en del af ruten gik gennem Vestfronten, hvor mange af 1. verdenskrigs store slag havde fundet sted. Ruten gik gennem krigshærgede områder med ødelagte broer og veje og kratere efter bomber.
<br><br>
Ruten ændrer sig lidt fra år til år, og er 3000-4000 km. langt. Typisk starter Tour de France i et andet europæisk land end Frankrig, mens der er nogle franske bjerge og etaper, som altid indgår i ruten. I 2022 foregik Tour de Frances første 3 etaper i Danmark. Den første etape var enkeltstart i København. Anden etape gik fra Roskilde, hen over Storebæltsbroen til Nyborg. Og den 3. etape startede i Vejle og gik gennem Kolding, Haderslev og Aabenraa, og sluttede i Sønderborg. Der var omkring 1,6 millioner tilskuere til de tre etaper.
<br><br>
Man har ændret på pointsystemet flere gange, og i dag foregår der flere konkurrencer under cykelløbet. Der er bl.a. en sprinterkonkurrence, en ungdomskonkurrence og en bjergkonkurrence. Den person, der sammenlagt har den hurtigste tid, når alle etaperne er gennemført, vinder cykelløbet.
<br><br>
Der har været rigtig mange episoder med doping i forbindelse med Tour de France, og det er sket flere gange, at en deltager er blevet diskvalificeret under løbet, men også at en vinder er blevet frataget sin sejr flere år senere pga. doping. Flere kendte cykelryttere fra 90’erne og 00’erne har åbent fortalt om, at doping var en kæmpe del af de professionelle cykelrytteres hverdag dengang, og at de fleste cykelryttere benyttede ulovlige stoffer for at præstere bedre. Danskeren Bjarne Riis er en af de cykelryttere, der har erkendt at han har brugt doping. Han vandt Tour de France i år 1996, som den første dansker nogensinde.
<br><br>
Tour de France 2022 var helt særligt af to årsager: Først og fremmest fordi cykelløbets første tre etaper foregik i Danmark, men også fordi det var danske Jonas Vingegaard, der vandt. Jonas Vingegaard er født i 1996 i en lille by i nærheden af Thisted i Nordjylland. Han har kun deltaget i Tour de France to gange: Første gang var i år 2021, hvor han vandt 2. pladsen. Og anden gang han deltog i løbet, var altså i 2022, hvor han vandt! Jonas Vingegaard begyndte at cykle da han var 11 år gammel. Han havde nogle gode resultater gennem årene, men hans helt store gennembrud på den internationale cykelscene skete først, da han underskrev kontrakt med holdet ”Jumbo-Visma” i år 2019. Efter Jonas Vingegaards sejr blev han hyldet og fejret i flere dage i Danmark. Både i København, men også i hans hjemby. Jonas Vingegaard bor i Glyngøre i Nordvestjylland med sin kæreste og deres datter.
<br><br>
Det var alt for denne episode. Jeg håber du er blevet klogere på Tour de France. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/249/46-store-bededag.mp4"></audio> </td>
<td> 
<details>
<summary>
<h1> 46 - Store bededag </h1>
</summary>
<span style="font-weight: normal">
Hej, og velkommen til ”Dansk i ørerne”. I december fortalte den nye regering, at de vil afskaffe store bededag, og siden har de fleste danskere diskuteret det forslag rigtig meget. I denne episode vil jeg derfor fortælle om store bededag, hvorfor det er en helligdag, hvilke traditioner der er knyttet til denne dag, og hvorfor så mange danskere er imod afskaffelsen. Du kan finde teksten til episoden på podcastens hjemmeside, og på www.buymeacoff.ee/danskioererne kan du støtte podcasten og finde ordlister til episoderne.
<br><br>
Store bededag falder altid fjerde fredag efter påske. Helligdagen blev indført i år 1686 af en biskop på Sjælland. Han navngav dagen ”ekstraordinær almindelig bededag”. På det tidspunkt var der nemlig flere forskellige bededage, som var blevet indført løbende, og disse bededage blev nu samlet på én dag. Det var tanken, at dagen skulle bruges på bøn og faste. Kirkeklokkerne ville ringe kl. 18 dagen før, og så skulle alle butikker og værtshuse lukke. Så var der større sandsynlighed for, at folk ville møde op ædru og til tiden dagen efter. På selve bededagen ville kirkeklokkerne kalde til bøn tre gange i løbet af dagen, og folk skulle faste indtil efter sidste gudstjeneste. I år 2023 er store bededag den 5. maj. Danmark er faktisk det eneste land, der holder store bededag.
<br><br>
En af de vigtigste bededagstraditioner i dag, er at man spiser varme hveder aftenen før store bededag. En hvede er en bolle, bagt på hvedemel og tilsat kardemomme. Traditionen skyldes, at bagerne var tvunget til at holde lukket på store bededag, så befolkningen kunne ikke købe friskt brød. I stedet bagte bagerne en stor mængde hveder dagen før, som man kunne købe og varme op efter gudstjenesterne.
<br><br>
Store bededag er en helligdag, hvor de fleste holder fri fra arbejde og skolerne lukker. Mange konfirmationer bliver afholdt denne dag. Og nu foreslår regeringen altså at afskaffe bededagen fra år 2024. Det er kun regeringspartierne, Socialdemokratiet, Venstre og Moderaterne, der er for forslaget. Alle andre partier i Folketinget er meget uenige i forslaget, men da regeringen har et flertal i Folketinget, kan de gennemføre lovforslaget, hvis de vil. Årsagen til at regeringen vil afskaffe bededagen, er at de vil finde flere penge til at finansiere de stigende udgifter til det danske forsvar. Flere økonomiske eksperter er dog uenige i regeringens beregninger, og mener at det er for usikkert at konkludere, hvor mange penge staten kan spare, ved at fjerne helligdagen. Udover at forslaget har mødt stor kritik fra de andre partier, så er fagforeningerne og folkekirken også store modstandere af ideen. Der er oprettet en hjemmeside, www.bevarstorebededag.dk, hvor 466.000 danskere har skrevet under på, at de ønsker at bevare store bededag. I weekenden, den 5. februar blev der afholdt en stor demonstration i København imod forslaget.
<br><br>
Nu må vi se hvor det ender. Uanset hvad, så kan danskerne holde fri til store bededag den 5. maj 2023. Det var alt for denne episode. Jeg håber du er blevet klogere på diskussionen omkring store bededag. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/246/45-den-lille-havfrue.mp4"></audio> </td>
<td> 
<details>
<summary>
<h1> 45 - Den lille havfrue </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om den lille havfrue – både om H. C. Andersens eventyr, men også om den berømte statue, som er inspireret af eventyret. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde ordlister til episoderne.
<br><br>
Den lille havfrue er skrevet af H. C. Andersen i år 1837. Eventyret er en fortælling om ulykkelig kærlighed. Det handler om en havfrue, der bor på havbunden. Når hun fylder 15 år, så kan hun svømme op til havoverfladen og se menneskernes verden. Hun bliver fascineret af de mange indtryk. Hun ser en prins, og bliver med det samme forelsket i ham. Han er i druknefare, men havfruen redder ham. Den lille havfrue beslutter, at hun vil op på landjorden, for at følge sit hjerte. Hun spørger havheksen om hjælp, og ved at give sin tunge til havheksen får hun ben, så hun kan gå på landjorden. Det betyder at hun får ben, men ikke kan tale, fordi hun har mistet sin tunge. Da hun kommer op på landjorden og møder prinsen, kan han ikke genkende hende, og hun kan ikke fortælle hvem hun er. I stedet bliver han gift med en anden og den lille havfrue er meget ulykkelig. Der er flere fortolkninger af eventyret, og H. C. Andersen har skrevet det i en periode af sit liv, hvor han ofte rejste til Italien. Man kan derfor også tolke eventyret som de udfordringer man møder, når man forlader sit trygge hjem og rejser ud i verden, hvor man hverken kender sproget eller kulturen.
<br><br>
Skulpturen af den lille havfrue er lavet af billedhuggeren Edvard Eriksen, og den blev opsat på Langelinie i august år 1913. Den blev faktisk ikke skabt som en hyldest til H. C. Andersen, men derimod som en hyldest til Ellen Price, der dansede i balletten med titlen ”den lille havfrue”. Der var et par hundrede mennesker, der kiggede forbi den nye skulptur, men på det tidspunkt havde ingen forestillet sig, at denne statue senere skulle blive en af Danmarks mest kendte seværdigheder.
<br><br>
I 1930’erne begyndte den danske turistforening at kigge på, hvordan man kunne markedsføre og præsentere Danmark overfor turister. Man besluttede at lægge mere fokus på H. C. Andersen og hans eventyrlige univers. I den forbindelse begyndte man også at opfordre københavnske turister til at besøge havfruen på Langelinie. De efterfølgende årtier blev statuen mere og mere besøgt.
<br><br>
Igennem tiden har den lille havfrue været udsat for hærværk flere gange. Første gang var i 1961, hvor hun blev iklædt undertøj. I 1963 blev hun malet rød. I 1964 skar ukendte gerningsmænd hendes hoved af om natten. De efterfølgende årtier er hun bl.a. blevet malet rød igen, halshugget igen, fået amputeret armen, blevet iført burka, blevet sprængt i luften, fået en dildo i hånden, og blevet malet med forskellige politiske budskaber. Alle gange er hun blevet repareret og rengjort.
<br><br>
I år 2010 indgik den lille havfrue i en ophedet debat. Hun blev nemlig udvalgt som Danmarks bidrag til verdensudstillingen i Shanghai, hvilket betød at hun i en periode blev flyttet fra København til Kina. Nogle mente, at et nationalsymbol, som den lille havfrue, ikke bare kunne sendes ud i verden, mens andre mente, at det var medvirkende til at fortælle om de danske værdier og den danske kultur.
<br><br>
I dag bor den lille havfrue altså på Langelinie i København, hvor du kan gå ud og se hende. De fleste kanalrundfarter sejler også forbi, så man kan se hende fra vandet. Men jeg må hellere lige fortælle, at hun ikke er særligt stor. Nogle turister, der ikke har set den lille havfrue før, forventer en stor og iøjnefaldende statue, men hun er faktisk ret diskret.
<br><br>
Det var alt for denne episode. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/242/44-danske-nobelprismodtagere.mp4"></audio> </td>
<td> 
<details>
<summary>
<h1> 44 - Danske nobelprismodtagere </h1>
</summary>
<span style="font-weight: normal">
Hej, og velkommen til ”Dansk i ørerne”. I år 2022 vandt en dansker Nobelprisen i kemi, og det er en god anledning til at snakke lidt om Nobelprisen. I denne episode vil jeg fortælle lidt om hvad Nobelprisen er, og hvilke danskere, der har modtaget denne meget prestigefyldte pris. Du kan finde teksten til episoden på podcastens hjemmeside. På www.buymeacoff.ee/danskioererne kan du finde en ordliste til episoden og støtte podcasten.
<br><br>
Nobelprisen er en international pris, der uddeles en gang årligt i seks forskellige områder. De seks typer nobelpriser er i kemi, fysik, fysiologi eller medicin, litteratur, økonomi og Nobels fredspris. Man har uddelt Nobelprisen siden år 1901. Prisen er opkaldt efter Alfred Nobel, en rig svensk opfinder, der døde i år 1896. Han beskrev i sit testamente, at der skulle oprettes en pris, og at størstedelen af hans store formue skulle doneres til denne pris. Oprindeligt ønskede Albert Nobel kun at uddele fem priser, men i 1968 stiftede den svenske centralbank en nobelpris i økonomi. Selvom det ikke er Alfred Nobel selv, der har taget initiativ til denne pris, så er den lige så prestigefuld som de fem andre.
<br><br>
Der er 12 danskere, der har modtaget en nobelpris. Nobelpriserne er tildelt i kategorierne fysiologi og medicin, litteratur, kemi, fysik og fredsprisen. Der er altså ingen danskere, der har fået Nobelprisen i økonomi. Den første dansker, der blev tildelt en Nobelpris var Niels Ryberg Finsen. Han blev tildelt Nobelprisen i medicin og fysiologi, for hans forsøg med at behandle forskellige sygdomme med lys. Han var halvt dansk og halvt færøsk, så det var faktisk både Danmarks og Færøernes første nobelprismodtager.
<br><br>
Den eneste danske modtager af Nobels Fredspris er Fredrik Bajer, der modtog prisen i år 1908. Han var forfatter, lærer, politiker og havde rang af premierløjtnant i den danske hær. Han var især passioneret omkring ligestilling mellem mænd og kvinder. Han deltog i mange internationale fredskonferencer, og var bl.a. med til at etablere Det Internationale Fredskontor i Schweiz.
<br><br>
I år 1917 var der to danske forfattere, der vandt Nobelprisen i litteratur, nemlig Henrik Pontoppidan og Karl Gjellerup. Pontoppidans mest kendte værker hedder ”Det forjættede land”, ”Lykke-Per” og ”De Dødes Rige”. Hvor Pontoppidan stadig er en meget berømt forfatter i dag, så er Gjellerup næsten helt glemt, og de færreste danskere har læst hans litteratur.
<br><br>
I år 1920 modtog August Krogh Nobelprisen i fysiologi og medicin. Han modtog prisen på grund af sine studier om kapillærers fysiologi. August Krogh var et par år senere med til at stifte virksomheden Nordisk Insulinlaboratorium, som senere skiftede navn til Novo Nordisk. Den historie kan du høre i episode 12 af podcasten.
<br><br>
Blot to år senere, i år 1922, blev Niels Bohr tildelt Nobelprisen i fysik for en atommodel, han havde udviklet. Bohrs forskning gav meget vigtig viden om atomer og kvantefysik, som er grundlag for fysikken i dag. Grundstoffet ”Bohrium” er opkaldt efter ham.
<br><br>
I år 1926 blev Johannes Fibiger tildelt Nobelprisen i fysiologi og medicin. Han blev tildelt prisen, fordi han var den første, der påviste at cancer kan fremkaldes eksperimentelt. Desuden lavede han en masse vigtig forskning i sygdommene difteri og tuberkulose.
<br><br>
Henrik Dam vandt Nobelprisen i fysiologi og medicin i år 1943. Han modtog prisen fordi han opdagede vitamin K.
<br><br>
I 1944 vandt den danske forfatter, Johannes V. Jensen, Nobelprisen i litteratur. Han var en meget alsidig forfatter, der både har udgivet digte, romaner og kronikker.
<br><br>
I år 1975 gik Nobelprisen i fysik endnu engang til en dansker med efternavnet ”Bohr”. Her vandt Aage Bohr, søn af Niels Bohr, nemlig den prestigefyldte pris. Ligesom sin far, beskæftigede han sig meget med atomstruktur. Han arbejdede især med atomkernen.
<br><br>
I 1984 blev Niels K. Jerne tildelt Nobelprisen i fysiologi og medicin. Han blev tildelt prisen for sine teorier om produktionen af monoklonale antistoffer. Han forskede i det hele taget meget i immunsystemet.
<br><br>
I 1997 gik Nobelprisen i kemi til Jens Christian Schou, en professor fra Aarhus Universitet. Han blev tildelt prisen fordi han opdagede natriumpumpen, der styrer ionbalancen i levende celler. En utrolig vigtig opdagelse.
<br><br>
Og så er vi fremme ved Morten Meldal, der i 2022 blev tildelt prisen i kemi. Han arbejder til daglig som professor på Københavns Universitet. Han har skabt en særlig type såkaldt ”klikkemi”, hvor man nemt kan syntetisere nye kemiske molekyler. Det er faktisk en opdagelse, som Meldal gjorde for 21 år siden. Udover at være passioneret omkring sin forskning, så er han glad for havearbejde og for at spille musik. På hans kontor hænger der faktisk to guitarer, som han selv har lavet.
<br><br>
Det var alt for denne episode. Jeg håber du er blevet lidt klogere på de danske nobelprismodtagere. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/238/43-skiferie.mp4"></audio> </td>
<td> 
<details>
<summary>
<h1> 43 - Skiferie </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om danskernes foretrukne rejseform om vinteren: nemlig skiferie. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde en ordliste til episoden.
<br><br>
Rigtig mange danskere rejser på ferie i vintermånederne. Nogle rejser til udlandet i juleferien, mens de fleste holder en uges ferie i februar. Skolerne sender nemlig deres elever på vinterferie enten i uge 7 eller uge 8, og derfor er der også mange arbejdspladser, der giver deres medarbejdere mulighed for at holde fri i de uger. Omkring 400.000 danskere rejser på ferie til udlandet i februar. 59% af de rejsende tog på skiferie, mens de resterende 41% rejste på solferie til en varm destination. Det er mest populært at rejse til Østrig og stå på ski, men mange danskere tager også til Norge, Sverige, Frankrig og Italien. Fælles for disse lande er, at man kan køre dertil i bil selv, og det er der faktisk mange danskere, der gør. Der er også mange busselskaber, der kører derned. Skisportsstederne ligger som regel langt væk fra en lufthavn, og derfor er det mere normalt at køre på skiferie, end det er at flyve.
<br><br>
Skiferie er både en god familieferie og en god rejse for venner og andre grupper. Nogle skisportssteder er meget familievenlige med mange korte bakker, gode skiskoler og børnevenlig mad. Andre skisportssteder henvender sig mere til skiløbere uden børn, og her er pisterne ofte af højere sværhedsgrad, og afterski-kulturen fylder meget.
<br><br>
Afterski henviser til de sociale aktiviteter, man deltager i, efter man har stået på ski. Altså hvad man laver om aftenen efter en dag på pisterne. Til afterski sætter man sig på en bar ved skisportsstedet og får nogle øl med sine venner eller familiemedlemmer. Man er stadig iført sit skitøj og sine skistøvler, så det er ikke meningen at man først skal hjem og skifte til pænt tøj. Man lytter også til noget bestemt musik til afterski. På Spotify kan du bare søge ”afterski”, og så kommer der en del playlister frem, så du kan fornemme genren. Mange af de kendte afterskisange har også en tilhørende dans, så alle gæsterne på baren kan danse sammen til sangene. Til afterski drikker man ofte en øl eller en drink med Redbull og Jägermeister. Afterski slutter som regel inden aftensmaden, så man stadig kan gå tidligt i seng og være frisk til pisterne dagen efter. Men man kan naturligvis tage ud i byen og fortsætte festen hele natten, hvis man vil!
<br><br>
Før i tiden, da klimaet var anderledes i Danmark, blev ski også brugt som et transportmiddel. Hvis man går flere 100 eller sågar 1000 år tilbage, så faldt der rigtig meget sne om vinteren. Der var ski et godt valg, når man skulle transportere sig fra A til B. I dag er der ikke mange, der står på ski i Danmark. Hvis der falder meget sne, kan man godt løbe lidt på langrendsski, men det er ikke særlig udbredt. Danskernes muligheder for at stå på ski afhænger altså af, at man rejser til udlandet. Der findes dog nogle enkelte steder rundt omkring i landet, hvor man kan stå på ski. Fx den nye skibakke i København, der hedder ”CopenHill”. Men det er kunstig sne, der ligger på de danske skibakker.
<br><br>
Det var alt for denne episode. Jeg håber du er blevet klogere på danskernes rejsemønster om vinteren. Til sidst vil jeg lige give en servicemeddelelse. Der er nu udkommet mere end 40 episoder af podcasten, og den har været i gang i over et år. Jeg har besluttet, at der fra 1. marts, kun udkommer en ny episode hver 2. tirsdag, i stedet for hver tirsdag. Jeg håber at I stadig vil lytte med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/234/42-mette-frederiksen-danmarks-statsminister.mp4"></audio> </td>
<td> 
<details>
<summary>
<h1> 42 - Mette Frederiksen - Danmarks statsminister </h1>
</summary>
<span style="font-weight: normal">
Hej, og velkommen til ”Dansk i ørerne”. Og godt nytår! Danmark har fået ny regering, bestående af Socialdemokratiet, Venstre og Moderaterne. Socialdemokratiets formand, Mette Frederiksen, er blevet valgt som landets statsminister. Derfor vil jeg i denne episode fortælle om Mette Frederiksen, så du kan blive klogere på Danmarks statsminister. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten og finde en ordliste til episoden.
<br><br>
Mette Frederiksen er født i Aalborg i år 1977. Det vil sige at hun er 45 år gammel. Hendes far arbejdede på den lokale avis, Aalborg Stiftstidende, mens hendes mor var pædagog. Mette Frederiksen har en storebror, der hedder Per. Flere af Mette Frederiksens nære slægtninge har været involveret i Socialdemokratiet på forskellig vis, så det er en slags familietradition at være medlem af partiet. Allerede i år 1992 meldte Mette Frederiksen sig selv ind i Danmarks Socialdemokratiske Ungdom (DSU), der er den politiske ungdomsorganisation, der er tilknyttet Socialdemokratiet. Efter at have afsluttet folkeskolen gik Mette Frederiksen i gymnasiet. I 1996 blev hun student. Samtidig med at passe sit gymnasium brugte hun meget tid på det politiske arbejde. Hun var i en periode formand for DSU Nordjylland og blev kendt for at være en særligt rød socialdemokrat.
<br><br>
I år 2001 blev Mette Frederiksen valgt til folketinget for første gang. Hun stillede op for Socialdemokratiet og blev valgt med 3.602 personlige stemmer. Hun blev kendt som en politiker, der var god til at komme klart og tydeligt igennem med sine budskaber. Ved folketingsvalget i år 2005 blev hun genvalgt med 18.219 personlige stemmer. Efter dette folketingsvalg trak Socialdemokratiets formand, Mogens Lykketoft, sig tilbage. Han anbefalede Mette Frederiksen som ny formand for partiet, men det var hun ikke interesseret i. Hun fik dog en mere fremtrædende position i partiet efterfølgende, og blev udnævnt som folketingsgruppens næstformand. Mette Frederiksen blev også genvalgt til folketinget i år 2007. I år 2011 var der folketingsvalg igen, og her vandt Socialdemokratiet regeringsmagten, og Helle Thorning-Schmidt blev statsminister. I den forbindelse blev Mette Frederiksen udpeget som beskæftigelsesminister. Som beskæftigelsesminister stod hun i spidsen for flere store reformer af bl.a. førtidspension og dagpenge.
<br><br>
I år 2014 blev hun udnævnt til justitsminister. Denne stilling havde hun indtil folketingsvalget i 2015, hvor Socialdemokratiet ikke fik stemmer nok til at komme i regering. Efter nederlaget trak Helle Thorning-Schmidt sig som partiets formand, og Mette Frederiksen blev valgt som formand i stedet. De næste år var Socialdemokratiet i oppositionen.
<br><br>
I 2019 fik hun 43.489 personlige stemmer, og var dermed den politiker på landsplan med flest personlige stemmer. Socialdemokratiet tog regeringsmagten med støtte fra SF, Radikale Venstre og Enhedslisten. Mette Frederiksen blev derved Danmarks statsminister. Der var hun 41 år gammel, og dermed den yngste danske statsminister nogensinde. Mette Frederiksen har været statsminister lige siden.
<br><br>
Mette Frederiksens første regeringsperiode blev præget rigtig meget af coronaviruspandemien. I forbindelse med pandemien kom også den såkaldte ”minksag”, som er den største skandale i Mette Frederiksens første regeringsperiode. På et pressemøde i november 2020 annoncerede Mette Frederiksen at alle mink i Danmarks skulle slås ihjel, pga. risiko for smittespredning. Kort tid efter fandt man ud af, at der faktisk ikke var lovhjemmel til at træffe den beslutning. Der blev efterfølgende nedsat en kommission, der undersøgte sagen til bunds og konkluderede at Mette Frederiksens pressemøde i november 2020 var ”groft vildledende”. Flere blå partier har forholdt sig meget kritisk til Mette Frederiksen i forbindelse med denne sag.
<br><br>
På den private front er Mette Frederiksen gift med filmfotograf Bo Tengberg. De blev gift i sommeren 2020. Hun har to børn, Ida Feline og Magne, der er født i hhv. 2002 og 2006. Mette Frederiksen har en bachelorgrad i administration og samfundsfag, samt en kandidatgrad i Afrikastudier. I sin fritid bruger hun tid med sin familie og løber et par gange i ugen. Hun er glad for at læse skønlitterære bøger, og hendes yndlingsbog er ”Dræb ikke en sangfugl” af Harper Lee. Hun kan godt lide at lave mad, og er især glad for klassisk dansk mad. Hun kan godt lide tv-programmet ”Den Store Bagedyst”, og kan også godt selv lide at bage. Mette Frederiksen er også glad for at tage på stadion og se fodbold. Især med sin søn, der selv spiller fodbold i sin fritid.
<br><br>
Det var alt for denne episode. Jeg håber du er blevet lidt klogere på Danmarks statsminister. I episode 3 og 4 af podcasten kan du høre mere om de forskellige politiske partier i Danmark. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/229/41-juleaftenstraditioner.mp4"></audio> </td>
<td> 
<details>
<summary>
<h1> 41 - Juleaftenstraditioner </h1>
</summary>
<span style="font-weight: normal">
Hej, og velkommen til ”Dansk i ørerne”. For to episoder siden fortalte jeg om danske juletraditioner. I denne episode vil jeg fokusere på de traditioner, danskerne har selve juleaften. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, samt finde ordlister og opgaver til episoden.
<br><br>
I Danmark fejrer vi juleaften den 24. december. Som navnet ”juleaften” antyder, så foregår de fleste traditioner om aftenen. Hvis man skal fortælle om de ting, der foregår om dagen den 24. december, så kalder man dagen for ”juleaftensdag”. Ordet ”juledag” henviser nemlig til den 25. december.
<br><br>
Næsten alle danskere fejrer jul. Undersøgelser peger på at 94% af danskerne fejrer jul. For nogle er juleaften en kristen begivenhed, men også mange ateister eller folk med andre trosretninger, fejrer jul. Den 24. december holder alle danske kirker en eller flere julegudstjenester. Omkring 25% af danskerne går i kirke den 24. december, mens 10% følger julegudstjenesten enten i radio eller tv. Ofte tager man i kirke med de personer, man også skal fejre juleaften med.
<br><br>
Om eftermiddagen sender DR et meget populært indslag i fjernsynet. Nemlig Disneys Juleshow. Det er et tegnefilmsprogram, som Disney producerede helt tilbage i år 1958. Det er blevet sendt i dansk tv siden julen i år 1967, med undtagelse af 3 år. I både Norge, Sverige og Finland er Disneys Juleshow også en vigtig juletradition. Både børn og voksne samles om fjernsynet, når juleshowet sendes.
<br><br>
Maden er naturligvis en vigtig tradition juleaften. Menuen varierer en smule fra familie til familie, men den mest klassiske julemenu består af enten and eller flæskesteg eller begge dele. Derudover kogte kartofler, brunede kartofler, franske kartoffelchips, rødkål og brun sovs. Til dessert spises risalamande med kirsebærsovs. En af ingredienserne i risalamande er finthakkede mandler. Traditionen er, at man efterlader en enkelt hel mandel i skålen. Den person ved bordet, der finder den hele mandel, får en såkaldt ”mandelgave”. Mandelgaven kan fx være noget lækker chokolade, en bog eller noget helt tredje. De fleste laver hele julemåltidet selv, men det er blevet mere udbredt de sidste par år, at få maden leveret fra en restaurant eller et cateringfirma.
<br><br>
Før juleaften har værten pyntet juletræet med forskellig slags julepynt. Alle julegaver – både værtens og gæsternes – lægges under træet. Til juleaften skal man danse rundt om juletræet før man åbner julegaver. Det er meget forskelligt hvornår folk danser om juletræet og åbner gaver. I familier med små børn er det meget normalt at danse og åbne gaver før aftensmaden, fordi børnene er spændte og utålmodige. Andre danser om juletræet mellem hovedretten og desserten, men åbner først gaverne efter desserten. Når man danser om juletræet synger man ofte et par julesange. Gæsterne tager hinanden i hånden og går skiftevis den ene og den anden vej rundt om juletræet, imens de synger klassiske julesange. Nogle af de mest kendte juletræssange er bl.a. ”På loftet sidder nissen med sin julegrød”, ”Juletræet med sin pynt”, ”Højt fra træets grønne top”, ”Dejlig er jorden”, ”Glade jul, dejlige jul” og ”Et barn er født i Betlehem”. I de fleste familier slutter man af med at synge ”Nu’ det jul igen”. I den sang er traditionen at man danser rundt i hele huset, imens man synger sangen igen og igen. Sangteksten består kun af 6 linjer, så hvis huset er stort, kan man nå at gentage teksten ret mange gange.
<br><br>
I familier med små børn, får man sommetider besøg af julemanden. Det er ofte et mandligt familiemedlem, der klæder sig ud som julemand, og overrasker børnene i løbet af aftenen. Ofte har ”julemanden” en sæk med gaver og slik i, som børnene får.
<br><br>
Ofte slutter man aftenen af med kaffe, konfekt, chokolade og med at nyde hinandens selskab. Det var alt for denne episode. Jeg håber du er blevet klogere på de danske traditioner juleaften. Så er der bare tilbage at ønske alle mine lyttere rigtig glædelig jul! Tusind tak for jeres støtte på www.buymeacoff.ee/danskioererne og jeres e-mails med gode ideer og input. Husk at fortælle om podcasten til andre du kender, som også er ved at lære dansk.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/226/40-danske-navne.mp4"></audio> </td>
<td> 
<details>
<summary>
<h1> 40 - Danske navne </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg tale lidt om danske navne. Jeg vil forklare forskellen på fornavne, mellemnavne og efternavne, hvilke navne der er mest populære i Danmark, og hvilke traditioner der er omkring efternavne, når man bliver gift. Du kan finde teksten til episoden på podcastens hjemmeside. På www.buymeacoff.ee/danskioererne kan du finde ordlister og opgaver til episoderne, samt støtte podcasten.
<br><br>
Et fornavn er det første navn, du har. Fx er mit fornavn Sofie. Et efternavn er det sidste navn du har. Mellemnavne er alle de navne, der hverken er fornavne eller efternavne. Fx kan man hedde Sofie Østergaard Hansen. Så er Sofie fornavnet, Østergaard er mellemnavnet og Hansen er efternavnet. Man kan godt have flere fornavne og mellemnavne, men man kan kun have ét efternavn. Der er også mange, der slet ikke har noget mellemnavn. Fx kan man hedde Sofie Hansen. Når forældre skal navngive deres børn, så vælger man ofte et mellemnavn og et efternavn, hvor det ene kommer fra moren og det andet fra faren. I dag er der ikke nogen særlige traditioner for, om det er farens eller morens navn, der skal være efternavnet. Man vælger typisk rækkefølgen på navnene ud fra hvad der lyder godt. Mange danske efternavne slutter på ”-sen”. Fx Jensen, Hansen og Andersen. -Sen-efternavne vil som regel være efternavnet, mens det andet navn bliver mellemnavnet.
<br><br>
Hvis man går tilbage til middelalderen, så brugte de fleste danskere kun fornavne. Kun de adelige havde efternavne. I år 1526 gjorde den danske konge det faktisk til lov, at adelige familier skulle have et efternavn. Adelige familier andre steder i Europa havde nemlig efternavne, og man ønskede at de danske adelige familier skulle være på samme niveau. Alle andre danskere i 1500-tallet havde også efternavne, men på en anden måde end vi kender til i dag. Forældre kunne bl.a. vælge at bruge farens fornavn og bruge det som efternavn til deres børn. En mand, der hed Anders, kunne fx bruge ”Anderssøn” og ”Andersdatter” til henholdsvis sin søn og sin datter. Andre fik tildelt et efternavn efter deres arbejde. Fx kunne man hedde Anders Smed eller Jens Bager.
<br><br>
Disse traditioner betød at utrolig mange danskere havde de samme efternavne, mens der stadig var nogle danskere, der slet ikke havde noget efternavn. I år 1828 besluttede staten at alle danskere skulle have et efternavn, og at døtre og sønner skulle have det samme efternavn. Danskerne fik frit valg til at vælge deres efternavn. Nogle valgte et efternavn, der var opkaldt efter deres gård, fx Nørgaard og Vestergaard, som er ret almindelige efternavne i dag. Mange valgte at holde fast i de gamle traditioner, og derfor hedder så mange mennesker Jensen, Sørensen, Hansen, Larsen osv. i dag.
<br><br>
De seneste to årtier har en tendens udviklet sig, hvor det er mere populært at have unikke navne. Det gælder både fornavne og efternavne. Derfor har man set et fald i hvor mange danskere, der har de klassiske ”sen-efternavne”. Der er også færre der får det samme fornavn. I 1997 var der fx 969 piger, der fik navnet Cecilie, som var det mest populære pigenavn det år. I 2021 var det mest populære pigenavn Alma, men kun 482 piger fik det navn. Der findes en lang liste med godkendte for- og efternavne. Hvis man ønsker at bruge et navn til sit barn, der ikke står på listen, så skal man søge godkendelse. Langt de fleste navne bliver godkendt, men hvis det bliver vurderet som værende upassende eller at det vil være en ulempe for barnet, så bliver ansøgningen afvist.
<br><br>
Det er meget forskelligt, hvordan par gør når de bliver gift. Før i tiden var der meget faste traditioner omkring navneskift ved ægteskab. Det var nemlig en tradition, at kvinden tog mandens efternavn. I dag er det helt normalt, at manden og kvinden tager et af modpartens navne, men samtidig beholder et eller flere af sine egne. Det er også normalt at den ene part tager den andens efternavn, uden at beholde sine gamle navne. Nogle par ændrer slet ikke deres efternavne når de bliver gift.
<br><br>
Du kan altid skifte både fornavn, mellemnavn og efternavn, hvis du vil. Du kan vælge blandt alle godkendte fornavne. Med efternavne er det lidt anderledes. Der findes en liste med frie efternavne, som alle kan benytte. Hvis et efternavn er sjældent, og mindre end 2000 personer har efternavnet, så er det et beskyttet efternavn. Hvis efternavnet ikke findes i din slægt, så skal du bede om tilladelse fra alle andre bærere af det beskyttede efternavn, for at få lov til at bruge det. Det koster 518 kr. at ændre sit navn.
<br><br>
Det var alt for denne episode. Jeg håber du er blevet klogere på danske navne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/222/39-danske-juletraditioner.mp4"></audio> </td>
<td> 
<details>
<summary>
<h1> 39 - Danske juletraditioner </h1>
</summary>
<span style="font-weight: normal">
Hej, og velkommen til ”Dansk i ørerne”. Nu er det blevet december, og jeg vil fortælle lidt om de danske juletraditioner. Selve juleaften gemmer jeg til en senere episode. Du kan finde teksten til episoden på podcastens hjemmeside. På www.buymeacoff.ee/danskioererne kan du støtte podcasten, og finde ordlister og opgaver til episoderne.
<br><br>
De fleste danskere er glade for julen og der er mange forskellige traditioner i december måned. Du har måske allerede bemærket at der er blevet tændt julelys mange steder, at der er julepynt på hylderne i supermarkedet og at danskerne har travlt med at koordinere deres julefrokoster. Mange danskere begynder at pynte op til jul omkring 1. søndag i advent. Man kan lave sin egen julepynt eller købe noget i butikkerne. Julepynt er ofte nisser, flettede julestjerner og julehjerter, dekorationer med gran og forskelligt julelys. Julens farver er primært grøn, rød, hvid, guld og sølv. Mange hænger lyskæder op på deres altan eller i haven. I gågaderne i de fleste danske byer bliver der også pyntet op til jul med lyskæder og dekorationer. Nogle beholder lyskæden i deres have det meste af vinteren, fordi det er hyggeligt med ekstra lys i de mørke vintermåneder.
<br><br>
Det er ikke kun lyskæder, der er populære omkring jul. Også adventskranse og juledekorationer med kalenderlys er at finde i de fleste danske hjem. En adventskrans er typisk en donutformet dekoration i gran, hvor der er placeret fire lys i. 1. søndag i advent tænder man et lys, 2. søndag i advent tænder man to lys, osv. frem til 4. søndag i advent. Endnu mere udbredt er kalenderlyset. Et kalenderlys er et højt lys med tallene 1-24 på. Hver dag, fra den 1. december og indtil juleaften, tænder man lyset og brænder ned til det tal, der svarer til dagens dato. Lyset fungerer altså som en nedtælling til jul. Nogle placerer kalenderlyset i en lysestage, mens andre laver en juledekoration og placerer lyset i. En juledekoration til kalenderlys er lavet af ler og gran. Ofte pyntes den også med grankogler, julekugler, bånd og små julefigurer.
<br><br>
Både børn og voksne kan have en julekalender. En julekalender er en boks, hvor du hver dag fra 1.-24. december åbner en låge og får en lille gave. De fleste julekalendere indeholder slik eller chokolade, men man kan også få kalendere med bl.a. skønhedsprodukter, hundegodbidder eller gavekort til oplevelser. Der er også julekalendere hvor man kan vinde penge. Julekalendere kan købes i alle supermarkeder. Man kan også lave en pakkekalender til en man holder af, hvor man selv køber eller laver 24 gaver, som modtageren kan få glæde af i december.
<br><br>
Når man bruger ordet ”julekalender”, så kan det også henvise til en tv-serie. Hver år i december kommer der nemlig altid flere tv-serier i fjernsynet, hvor der bliver sendt en ny episode hver dag frem til jul. DR og TV2 plejer at sende en ny julekalender de fleste år, som er målrettet børn. Der findes også julekalendere til voksne, men der kommer ikke nye hvert år.
<br><br>
I december afholdes der mange julefrokoster. Man kan både holde julefrokost med familie, på arbejdspladsen eller med sine venner. En julefrokost er en festlig sammenkomst, hvor man spiser traditionel julemad. Selvom det hedder julefrokost, så holdes det ofte også om aftenen. Maden til en julefrokost er særligt vigtig for mange danskere. Der findes naturligvis variationer til julefrokostmenuen, men det er ofte nogle af disse retter og madvarer der indgår: marinerede sild, fiskefileter, æg, rejer, røget laks, varm leverpostej med bacon, frikadeller, medisterpølse, rugbrød, franskbrød, tarteletter med høns i asparges og ribbensteg. Til dessert serveres risalamande med kirsebærsovs. Man drikker sodavand, juleøl og snaps til julefrokosten. Der bliver ofte drukket relativt meget alkohol til julefrokoster.
<br><br>
I december er der mange, der bager julesmåkager. I episode 33 af podcasten fortæller jeg bl.a. om de forskellige julesmåkager. Udover julesmåkagerne, så kan man også lave julekonfekt. Konfekt er små stykker slik, som man laver af marcipan, nougat, chokolade og nødder.
<br><br>
Den 24., 25. og 26. december er helligdage, og der holder langt de fleste danskere fri fra arbejde. Den 1. januar er også en helligdag. Alle børn får juleferie fra omkring den 21. december og indtil omkring den 3. januar. Feriens længde varierer lidt fra år til år. Nogle voksne holder også juleferie, men der er også en del, der tager på arbejde mellem jul og nytår.
<br><br>
Det var alt for denne episode. Jeg håber du er blevet klogere på de danske juletraditioner. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/217/38-forsinket-grundet-tekniske-problemer.mp4"></audio> </td>
<td> 
<details>
<summary>
<h1> 38 - Dronning Margrethe </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Danmarks dronning, Hendes Kongelige Højhed, Margrethe den 2. Du kan finde teksten til episoden på podcastens hjemmeside. På www.buymeacoff.ee/danskioererne kan du finde ordlister og opgaver til episoderne.
<br><br>
I Danmark har vi et konstitutionelt monarki. Det betyder at vi har et kongehus, men at Danmarks konger og dronninger ikke kan lovgive eller regere uden landets ministre. I en anden episode kan jeg fortælle mere om kongehusets historie og hvordan det danske monarki fungerer. I denne episode vil jeg nemlig fokusere på Danmarks dronning, Margrethe den 2. Dronning Margrethe blev født den 16. april år 1940. Hendes forældre, Frederik den 9. og dronning Ingrid, fik tre børn. Margrethe er den ældste, og hun har to yngre søstre: Benedikte og Anne Marie.
<br><br>
Margrethe blev student i år 1959, og herefter gennemførte hun gruppeføreruddannelsen i det kvindelige flyverkorps. Fra år 1960-1965 studerede hun på universiteter rundt omkring i Europa, bl.a. i København, Aarhus, Cambridge og London. Universitetsstudierne havde især fokus på arkæologi og politisk videnskab. Da dronningen studerede i London, mødte hun en fransk diplomat, Henri. De mødte hinanden til et middagsselskab, og i løbet af det næste år mødtes de flere gange. I oktober 1966 annoncerede parret, at de var blevet forlovet. Den 10. juni 1967 blev Margrethe og Henri gift. I den forbindelse fik Henri titlen ”prins Henrik”. Før i tiden var det kun mænd, der kunne arve tronen og blive konge i Danmark, og Margrethes forældre fik kun døtre. Derfor betød det, at Margrethes onkel egentligt skulle overtage tronen, når Margrethes far døde. I år 1953 ændrede man loven, så kvinder også kunne arve tronen – dog havde mænd stadig førsteret til tronen, så det var kun fordi Margrethe ikke havde brødre, at hun blev tronfølger. Den 14. januar år 1972 døde Margrethes far, og dagen efter blev hun udråbt som dronning af Danmark. Dermed har dronningen 50-års jubilæum i år. Selvom hun hedder Margrethe den 2., så er hun faktisk den første regerende dronning i Danmark. Dronning Margrethe den 1. var nemlig ikke officielt regerende dronning. Det var Dronning Margrethe selv, der besluttede at hun ville være Margrethe den 2., for at anerkende det store stykke arbejde, som Dronning Margrethe den 1. udførte for Danmark.
<br><br>
Dronning Margrethe og Prins Henrik har to børn sammen. Deres første søn og tronfølger er Kronprins Frederik. Han blev født i maj år 1968. Et år senere, i juni 1969 blev deres anden søn, Prins Joachim, født. Dronning Margrethe har otte børnebørn. Kronprins Frederik og kronprinsesse Mary har fire børn: Christian, født i 2005, Isabella, født i 2007 og tvillingerne, Vincent og Josephine født i 2011. Prins Joachim fik to børn med sin ekskone, Alexandra: Nicolai og Felix, der er født i henholdsvis 1999 og 2001. Med sin nuværende kone, prinsesse Marie, har han to børn: Henrik, født i 2009 og Athena, født i 2011. I år 2018 døde prins Henrik, og Margrethe blev enke.
<br><br>
Der findes en række slotte rundt omkring i landet, som dronningen kan bruge, når hun rejser rundt i landet. Til daglig bor hun på Amalienborg i København. I sommerperioden bor dronningen på Marselisborg Slot i Aarhus, samt på Gråsten Slot i Sønderjylland. I foråret og efteråret besøger hun Fredensborg Slot på Nordsjælland. Desuden har dronningen adgang til Kongeskibet Dannebrog, som hun sejler rundt med hver sommer.
<br><br>
Nogle af dronningens vigtigste traditioner er omkring jul og nytår. Især dronningens nytårstale er en vigtig tradition for mange danskere. Den 31. december kl. 18:00 holder hun sin nytårstale direkte fra Amalienborg. Den bliver sendt både på radio og tv. Talen varer 10-15 minutter, og her taler dronningen til sit folk og reflekterer over det år, der er gået. Hun afslutter altid talen med at sige de traditionsrige ord: ”Gud bevare Danmark!”.
<br><br>
Dronning Margrethe er meget kreativ, og er især glad for at male og tegne. Hun har bl.a. designet kostumer til flere teaterforestillinger, har lagt stemme til en film, lavet scenografi til teater og ballet, og udstillet mange malerier på kunstmuseer. Dronningen har danset ballet i mange år.
<br><br>
Lidt forskellige interessante og sjove fakta om dronningen er bl.a., at hendes kælenavn er ”Daisy”, der betyder marguerit på engelsk, at en af hendes yndlingsbørnebøger er Peter Plys, hun har engang mødt Elvis Presley, og at hendes yndlingshunderace er gravhund. Hun har haft 16 hunde gennem sit liv. Dronning Margrethe taler fem sprog: dansk, engelsk, tysk, fransk og svensk.
<br><br>
Det var alt for denne episode. Jeg håber du er blevet klogere på Danmarks dronning, Hendes Kongelige Højhed Margrethe den 2. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/214/37-danmarks-radio.mp4"></audio> </td>
<td> 
<details>
<summary>
<h1> 37 - Danmarks Radio </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Danmarks Radio og ”public service”-konceptet. Du kan finde teksten til episoden på podcastens hjemmeside. Og hvis du bliver guldlytter på www.buymeacoff.ee/danskioererne kan du finde en ordliste og opgaver til episoden.
<br><br>
Danmarks Radio forkortes ”DR”. Selskabet blev etableret helt tilbage i år 1925. Dengang hed det ”Statsradiofonien”. I første omgang blev det oprettet på forsøgsbasis, fordi staten ønskede at have monopol på at sende radio i Danmark. Efter et års forsøgsperiode, besluttede man at gøre radiokanalen permanent. Radioen blev finansieret gennem licensbetaling. Medielicens er en afgift, som staten opkræver. Alle, med adgang til internetforbindelse eller fjernsyn skulle betale medielicens. De første par år spillede radiokanalen primært klassisk musik, foredrag, gudstjenester og nyhedsudsendelser. Radiokanalen oprettede både et radioorkester og et børnekor, der kunne producere musik til radiokanalen. Gennem 1930’erne kom flere nye typer programmer på sendeplanen. Fx blev radioteater populært. Under 2. verdenskrig overtog den tyske besættelsesmagt kontrollen over radioen.
<br><br>
Efter 2. verdenskrig begyndte Statsradiofonien at eksperimentere med at producere fjernsyn. De nye fjernsynsprogrammer blev hurtigt populære i befolkningen. I år 1959 kom der en ny radiolov, og i den forbindelse skiftede Statsradiofonien navn til Danmarks Radio. I år 1984 blev det tilladt at etablere lokale radiostationer, og DR fik for første gang konkurrence på radioområdet. I år 1988 blev tv-kanalen TV2 åbnet, og DR havde ikke længere monopol på tv.
<br><br>
I dag har DR mange forskellige kanaler og funktioner, og det er ikke længere kun tv og radio. Der findes en lang række radiokanaler, der bl.a. sender musik i alle genrer, nyheder, underholdning og satire, dokumentarer og meget andet. Desuden producerer DR mange forskellige podcasts. DR har fire kanaler i fjernsynet: DR1, DR2, DR Ramasjang og DR Nyheder. DR Ramasjang er en kanal for børn, der blev etableret i år 2009. På DR’s hjemmeside kan man til enhver tid lytte til nye og gamle radio- og tv-programmer. Der ligger også et udvalg af danske og udenlandske film, som man kan se gratis.
<br><br>
DR har hovedkontor i ”DR Byen” i København. Der arbejder omkring 2.500 mennesker i DR. Som tidligere nævnt, blev DR før i tiden delvist finansieret af medielicens, som alle danskere betalte. I 2018 blev danskerne opkrævet 2527 kr. årligt i medielicens. Der var mange, der kritiserede medielicensen, fordi den ikke tog hensyn til folks indkomst. En millionær betalte det samme, som en studerende og en pensionist. I år 2018 vedtog folketinget et nyt såkaldt medieforlig, hvor det blev bestemt at licens i stedet skulle betales gennem skatten. På den måde, bliver der nemlig taget hensyn til folks indkomst. Fra 2019-2021 blev licensen gradvist sænket, og fra år 2022 skulle danskerne ikke længere betale en selvstændig licensregning.
<br><br>
På DR’s hjemmeside kan du finde mange gode podcasts, nyhedsartikler og fjernsynsprogrammer. I DR’s nyhedspodcast, ”Genstart”, taler de også relativt langsomt og forklarer forskellige aktuelle danske- og udenlandske nyheder. Der er gode muligheder for at blive ved med at lytte til dansk, hvis denne podcast bliver for let for dig.
<br><br>
Det var alt for denne episode. Du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/210/36-mortensaften.mp4"></audio> </td>
<td> 
<details>
<summary>
<h1> 36 - Mortensaften </h1>
</summary>
<span style="font-weight: normal">
Hej, og velkommen til ”Dansk i ørerne”. Den 11. november er det Mortensdag, og aftenen før kaldes Mortensaften. På Mortensaften er der nogle forskellige traditioner, som jeg vil fortælle om i denne episode. Du kan finde teksten til episoden på podcastens hjemmeside. Og hvis du bliver ”guldlytter” af podcasten på www.buymeacoff.ee/danskioererne, så kan du også finde en ordliste og nogle opgaver til episoden.
<br><br>
Mortensdag er altid den 11. november. Den 11. november i år 397 blev Biskop Morten begravet. Man markerer faktisk denne begivenhed flere steder i verden, men de forskellige lande har forskellige traditioner. I Danmark spiser omkring en fjerdedel af befolkningen and til aftensmad til mortensaften.
<br><br>
Biskop Morten levede i 300-tallet i Romerriget. Da han var 15 år gammel, blev han soldat i den romerske hær. Her blev han hurtigt en legende, og rygtet sagde at han var en hellig mand, der kunne helbrede syge mennesker og vække de døde til live igen. Efter nogle år i hæren blev Morten munk. Han slog sig ned i den franske by, Tours. I Tours blev han så populær, at indbyggerne ville vælge ham som biskop. Det ønskede Morten ikke at være, fordi han ikke kunne lide opmærksomhed. Da lokalbefolkningen kom for at udnævne ham til byens biskop, løb han ud i en indhegning med gæs. Gæssene blev forskrækket over hans tilstedeværelse, og begyndte at skræppe op. Gæssenes høje lyde afslørede Mortens gemmested, og dagen efter blev han tvunget til at være biskop.
<br><br>
Som hævn beordrede Biskop Morten at alle husstande i Tours en gang om året skulle slagte en gås og spise til aftensmad. Traditionen spredte sig langsomt ud i Europa, og man mener at traditionen kom til Danmark omkring år 1600. Man kan undre sig over, at de fleste danskere spiser and til mortensaften, når nu traditionen oprindeligt gik ud på at spise gås. Da traditionen kom til Danmark, var gæs ikke almindelige i Danmark, og derfor ret dyre. De fleste danskere kunne derfor lettere få råd til at spise and. Man mener at omkring en fjerdedel af danskerne spiser and mortensaften. Du kan finde mange gode opskrifter på google, hvis du vil prøve at spise en klassisk mortensaftensmiddag den 10. november.
<br><br>
Det var alt for denne episode. Jeg håber du er blevet klogere på mortensaften. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/203/35-d-danmark-vandt-em-i-fodbold-i-1992.mp4"></audio> </td>
<td> 
<details>
<summary>
<h1> 35 - Da Danmark vandt EM i fodbold i 1992 </h1>
</summary>
<span style="font-weight: normal">
Hej, og velkommen til ”Dansk i ørerne”. Om lidt afholdes der VM i herrefodbold, hvor det danske landshold har kvalificeret sig. Det største danske fodboldresultat var i år 1992, hvor Danmark blev europamestre. Det vil jeg fortælle om i denne episode.
<br><br>
I 1980’erne havde Danmarks herrelandshold haft stor succes ved mange forskellige turneringer. Holdets træner, Sepp Piontek var meget populær, både hos spillerne og hos den danske befolkning. I forbindelse med VM i Mexico i 1986 udkom støttesangen ”Re-Sepp-Ten”, som blev et stort hit. Og sangen bliver stadig spillet i dag i forbindelse med landsholdskampe. I slutningen af 80’erne stoppede succesen dog. Holdet tabte en del kampe og lykkedes ikke med at kvalificere sig til VM i 1990. I 1990 stoppede Sepp Piontek som landstræner, og Dansk Boldspil-Union forsøgte at ansætte en tysk træner til jobbet. Den aftalte gik i vasken, og i stedet blev danskeren Richard Møller Nielsen ansat som landstræner. Han var dog hverken spillernes eller Dansk Boldspil-Unions førsteprioritet.
<br><br>
Landsholdet kom heller ikke så godt fra start med Richard Møller Nielsen som landstræner. Holdet kvalificerede sig ikke til VM i 1990. Holdet kvalificerede sig faktisk heller ikke til EM i 1992, for de blev nr. 2 i deres pulje. Jugoslavien vandt puljen og kvalificerede sig dermed til slutrunden, der skulle finde sted i Sverige i juni måned 1992. Spillerne var skuffede og gik på sommerferie. Blot 12 dage inden slutrunden skulle begynde, blev det besluttet at udelukke Jugoslavien fra mesterskabet pga. krigen i området. Da Danmark var blevet nummer to i puljen, var det dem der blev inviteret til at udfylde Jugoslaviens plads i turneringen. Richard Møller Nielsen begyndte straks at ringe rundt og forsøge at samle sit hold. Spillerne var spredt rundt i landet, og flere var sågar rejst på ferie til udlandet. Ingen af dem var i særligt god form, og med kun 12 dages forberedelse var forventningerne til holdets præstation meget lav.
<br><br>
Holdet rejste afsted til Sverige og begyndte at træne målrettet mod slutrunden. 20 spillere blev udtaget. Nogle af de mest fremtrædende spillere på holdet var Peter Schmeichel, Kim Christofte, John ”Faxe” Jensen, Brian Laudrup, Kim Vilfort og Flemming Povlsen. Danmark blev placeret i gruppe 1, og deres første kamp var mod England, hvor de spillede uafgjort med 0-0. Den anden kamp var mod Sverige. Den tabte Danmark 0-1. Til gengæld vandt de ganske overraskende over Frankrig med en 2-1 sejr. Det var faktisk nok til at Danmark gik videre til semifinalen. I semifinalen spillede Danmark mod Holland, og da kampen efter forlænget spilletid var uafgjort med 2-2, måtte den afgøres ved straffesparkskonkurrence. Straffesparkskonkurrencen vandt Danmark 5-4, og dermed var de til alles store overraskelse kvalificeret til finalen.
<br><br>
Finalen skulle spilles den 26. juni i Göteborg i Sverige. Danmark skulle møde Tyskland. Det var godt vejr, og der var næsten 38.000 tilskuere til stede. Kampen blev fløjtet i gang, og i starten virkede det danske hold nervøse og tyskerne dominerede kampen og havde meget boldbesiddelse. Efter blot 19 minutter lykkedes det den danske spiller, John ”Faxe” Jensen at score et mål på lang afstand. Tyskerne spillede godt og lavede tre meget farlige skud på mål, som den danske målmand heldigvis fik blokeret. Da der var 12 minutter tilbage af kampen, scorede Danmark igen. Denne gang var målscoreren Kim Vilfort. Tyskerne kæmpede for at indhente Danmarks føring, men det lykkedes ikke. Da dommeren fløjtede kampen af, stod der 2-0 på måltavlen, og Danmark havde dermed vundet europamesterskabet. Spillerne og deres træner samledes på banen i vild eufori – de havde gjort det umulige.
<br><br>
Da det danske landshold rejste hjem til Danmark, blev de mødt af en folkefest, som man nærmest aldrig havde set før. Mere end 100.000 danskere mødte op på Rådhuspladsen i København den 27. juni. Her blev holdet modtaget med fest og jubel. Af en trist årsag havde Danmark fået lov at spille med på et afbud, og med held, tilfældigheder og hårdt arbejde var vi endt som Europamestre.
<br><br>
I 2015 udkom en dansk film om det danske landshold og deres sejr i 1992. Filmen hedder ”Sommeren ’92” og skildrer rigtig fint begivenhederne før, under og efter Europamesterskabet i 1992. Man kan se filmen på Netflix eller Filmstriben.
<br><br>
Det var alt for denne episode. Jeg håber du er blevet klogere på Danmarks største fodboldtriumf. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/198/34-genforeningen-i-1920.mp4"></audio> </td>
<td> 
<details>
<summary>
<h1> 34 - Genforeningen i 1920 </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om genforeningen af Sønderjylland med Danmark i år 1920. Du kan finde teksten til episoden på podcastens hjemmeside.
<br><br>
I dag er det svært at forestille sig, at den danske grænse til Tyskland engang løb lige under Kolding. Men fra år 1864 til år 1920 var Sønderjylland en del af Tyskland. Danmark tabte en krig mod Preussen i år 1864, og tabte dermed Sønderjylland og to andre store områder til Tyskland og Østrig. 40% af den danske befolkning boede i de tabte områder, så det var et stort tab for Danmark. Herefter løb den dansk-tyske grænse lige syd for Kolding. Men størstedelen af befolkningen i Sønderjylland følte sig mere som danskere end som tyskere. Der var dog ikke umiddelbart nogen mulighed for at genforene Sønderjylland med Danmark.
<br><br>
Først mere end 50 år senere opstod muligheden for en genforening. I år 1918 stod Tyskland tilbage som en af taberne af 1. verdenskrig. Samme år havde USA’s præsident udarbejdet en fredsplan for Europa. Et af punkterne i denne fredsplan var, at alle mindretal selv skulle vælge hvilket land de ville tilhøre. Efter 1. verdenskrig blev der afholdt store fredsforhandlinger i Versailles i Frankrig. Her blev det besluttet, at de tabende lande fra krigen skulle lade nationale mindretal selv vælge hvilket land de ville tilhøre. Derfor blev det bestemt, at der skulle afholdes en folkeafstemning i Sønderjylland, så befolkningen selv kunne beslutte om de ville høre til Danmark eller Tyskland.
<br><br>
Afstemningen blev delt op i to dele: den første dag skulle Nordslesvig stemme, mens indbyggerne i Mellemslesvig skulle stemme en anden dag. De to afstemninger fandt sted den 10. februar og 14. marts år 1920. I Nordslesvig var 75% af stemmerne for at blive en del af Danmark. Det forholdt sig anderledes i Mellemslesvig, hvor kun 25% af stemmerne var for at blive en del af Danmark.
<br><br>
Den 15. juni år 1920 trådte resultatet af afstemningen i kraft, og Sønderjylland hørte igen til Danmark. Den dansk-tyske grænse blev den samme som i dag. Det var til stor glæde for sønderjyderne, der følte at de var kommet hjem igen. Den 10. og 11. juli besøgte den danske konge, Christian d. 10., Sønderjylland, og der blev holdt en stor fest på Dybbøl Banke. Mere end 50.000 mennesker deltog i festlighederne. Kong Christian d. 10. red hen over den tidligere dansk-tyske grænse på en stor, hvid hest. Denne begivenhed blev fotograferet, og billedet af kongen på den hvide hest, er i dag noget som mange forbinder med genforeningen.
<br><br>
I dag findes der stadig et tysk mindretal i Sønderjylland, og et dansk mindretal i Nordtyskland. Der er meget udveksling af sprog og kultur hen over grænsen, og en del pendler over grænsen til deres arbejde. Sønderjyderne har deres egen dialekt, som kan være meget svær at forstå – selv for andre danskere. Der var planlagt en stor markering af 100-års jubilæet for genforeningen i år 2020, men mange af planerne måtte aflyses pga. corona.
<br><br>
Genforeningen i 1920 var sidste gang, Danmarks grænse blev ændret så drastisk. Mange sønderjyder har en særlig følelse af at være danskere, fordi deres forældre og bedsteforældre selv valgte, at de ville være en del af Danmark.
<br><br>
Det var alt for denne episode. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/195/33-dansk-bagvaerk-og-kagetraditioner.mp4"></audio> </td>
<td> 
<details>
<summary>
<h1> 33 - Dansk bagværk og kagetraditioner </h1>
</summary>
<span style="font-weight: normal">
Hej, og velkommen til ”dansk i ørerne”. I denne episode vil jeg fortælle om de danske kagetraditioner: hvilke kager er opfundet i Danmark, hvilke kager spiser vi til hvilke højtider, hvad er forskellen på en bager og en konditor? Og så vil jeg fortælle om det populære danske tv-program, ”den store bagedyst”. Du kan finde teksten til episoden på podcastens hjemmeside.
<br><br>
Måske har du allerede opdaget, at danskere er glade for kage. Vi spiser kage, når der er møder på arbejdet, når nogen har fødselsdag, hvis vi skal fejre en stor begivenhed, til højtider og bare når vi har lyst. Oprindeligt var en kage bare et fint stykke brød, og det var altså lavet på hvede. Især fra midten af 1800-tallet begyndte det danske kagehåndværk at blomstre. Mange af de kager, vi stadig spiser i dag, blev opfundet af konditorer i København i denne periode. I denne periode blev ovnen udbredt i det danske samfund, og det gjorde det lettere at bage kager.
<br><br>
De kager vi spiser i Danmark i dag kan inddeles i 6 kategorier: flødekager, småkager, tørkager, lagkager, skærekager og tærter. Der er forskel på en bager og en konditor. Uddannelsen til bager og konditor starter med det samme grundforløb, men senere hen på uddannelsen skal man specialisere sig som enten bager eller konditor. Uddannelsen tager op til 4,5 år. En bager arbejder mest med brød og bagværk, enten på en stor fabrik eller i et bageri. De har også et grundlæggende kendskab til de forskellige kager. En konditor arbejder primært med kager, og er ekspert i at pynte kagerne og sammensætte fløde, cremer og andre søde ingredienser.
<br><br>
Wienerbrødet forbinder mange i dag med Skandinavien. På engelsk kalder man faktisk wienerbrød for ”danish pastry”. Selvom wienerbrød ofte spises som en dessert eller som en sød del af måltidet, så bliver det kategoriseret som brød, og ikke som kage. Det skyldes, at det oprindeligt var bagere, og ikke konditorer, der lavede wienerbrød. I 1850 var der en stor strejke blandt de danske bagere, og derfor måtte man hente arbejdskraft i udlandet. Der kom bl.a. mange bagere fra Wien i Østrig. I denne periode blev wienerbrødet udviklet, og derfra stammer navnet. Nogle af de mest populære wienerbrød er spandauer, kringle, kanelstang, kanelsnegle og dagmartærte.
<br><br>
En populær kage, der er opfundet i Danmark, er lagkagen. Den er især populær til fødselsdage. Det er en rund kage, der består af 2-3 lagkagebunde med flødeskum imellem og forskellige typer frugt, både ovenpå kagen og inde i kagen. En særlig kendt variant af lagkage er othellolagkage. Den blev opfundet omkring år 1900, og er opkaldt efter Shakespeares teaterstykke. Kagen er pakket ind i marcipan og har chokoladeglasur på toppen. Kager med flødeskum er i det hele taget populære i Danmark. Nogle af de mest populære flødeskumskager er gåsebryst, medalje, kartoffelkage og jordbærtærte.
<br><br>
En særlig sønderjysk tradition, er ”sønderjysk kaffebord”, der sommetider også kaldes for ”sønderjysk kagebord”. Det består traditionelt set af 21 forskellige kager: 7 tørre kager, 7 hårde kager og 7 bløde kager. Traditionen stammer fra 1800-tallet, men blomstrede op igen under 2. verdenskrig. Under den tyske besættelse var det nemlig ikke lovligt at holde møder, men det var lovligt at mødes for at drikke kaffe og spise kage. Sønderjyderne udnyttede det hul i loven til at mødes til sønderjysk kaffebord.
<br><br>
Danskerne spiser forskellige kager til forskellige højtider. Til jul er det fx særligt julesmåkager, der spises. Småkagen er en af de ældste kagetyper i Danmark, og der findes rigtig mange forskellige typer. De mest populære julesmåkager er brunkager, vaniljekranse, pebernødder, klejner, jødekager, fedtebrød, specier og finskbrød. Til fastelavn spiser vi fastelavnsboller. Dem har jeg fortalt om i episode 13. Til nytår gør danskerne sig ofte ekstra umage med desserten. En lækker nytårsdessert kan fx være en moussekage, cheesecake eller islagkage. Og ved midnatstid spiser vi kransekage til champagnen. Kransekagen er en særlig skandinavisk tradition.
<br><br>
Danskernes store interesse for kage, kommer også til udtryk i fjernsynet. En af de mest populære tv-serier er nemlig ”den store bagedyst”. Det er en serie i 10 episoder, og der udkommer en ny sæson én gang om året. Her skal 10 amatørbagere konkurrere i forskellige bagediscipliner. Programmet har været sendt siden år 2012. Der findes også en variant, hvor deltagerne er børn. Det hedder ”den store juniorbagedyst”. Op mod 1,4 millioner danskere følger med i den store bagedyst.
<br><br>
I dag er der bagerafdelinger i mange større supermarkeder, og desværre er der mange bager- og konditorforretninger, der er lukket og gået konkurs de sidste par år. Det er vigtigt at huske at støtte op om de lokale bagere og konditorer. Det var alt for denne episode. Jeg håber du er blevet klogere på dansk bagværk, og måske ovenikøbet er blevet lidt kagesulten af at lytte til episoden. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/192/32-efteraarsferie.mp4"></audio> </td>
<td> 
<details>
<summary>
<h1> 32 - Efterårsferie </h1>
</summary>
<span style="font-weight: normal">
Hej, og velkommen til ”Dansk i ørerne”. I næste uge er det efterårsferie, og mange holder fri fra skole og arbejde. I denne episode vil jeg fortælle om hvorfor vi holder efterårsferie i Danmark, hvem der holder fri i efterårsferien, og hvad danskerne typisk laver i ferien. Jeg kommer også til at fortælle lidt om kartofler i denne episode. Du kan finde teksten til episoden på podcastens hjemmeside.
<br><br>
I Danmark holder vi efterårsferie i uge 42. Datoerne varierer altså fra år til år, men uge 42 er altid i oktober. Efterårsferien er den eneste ferie i efteråret, mens der i foråret er flere ferier og helligdage. Alle børn og unge i folkeskoler og på ungdomsuddannelser holder efterårsferie. Nogle virksomheder sender deres personale på efterårsferie, men det er langt fra alle. Nogle forældre vælger at holde ferie i uge 42, for at være sammen med deres børn.
<br><br>
Man har sendt børn på efterårsferie i rigtig mange år. I år 1814 indførte man en skolelov i Danmark, der gjorde at alle danske børn havde undervisningspligt. Men børn på landet var en vigtig arbejdskraft i landbruget, og derfor blev loven indrettet, så børnene kunne tilpasse deres skolegang til deres arbejde i landbruget. I år 1823 blev det besluttet ved lov, at børn kunne få lov at holde fri én uge når kartoflerne skulle tages op af jorden. Igennem en del årtier holdt børnene bare fri, når kartoflerne var klar til at blive høstet. Men forskellige kartoffelsorter skal høstes på forskellige tidspunkter, og det betød at børnene var fraværende fra skolen i forskellige perioder i løbet af efteråret. Det var svært for lærerne at planlægge undervisningen, når der hver uge var nogle elever, der ikke var til stede. I 1899 besluttede politikerne derfor, at alle børn kunne holde fri til kartoffelhøsten i uge 42. Ferien blev kaldt for kartoffelferien.
<br><br>
En sjov detalje er, at kartofler faktisk slet ikke var lige så populære dengang, som de er i dag. Man brugte dem primært som svinefoder. Bl.a. fordi man ikke dengang vidste at man skulle koge kartofler, for at de smagte godt. En kartoffelglad bonde skrev i sin dagbog, at det ville være nemmere at indføre en ny religion hos de andre bønder, end at indføre kartoflen til middagsbordet. I dag høster vi kartofler i det sene forår og sommermånederne, men de kartoffelsorter man dyrkede dengang, havde andre egenskaber, og blev derfor først høstet i oktober.
<br><br>
Fra 1950’erne og 1960’erne udviklede efterårsferien sig til en almindelig afslapningsferie, i takt med at børnene stoppede med at arbejde i landbruget. I dag bruger børnene ferien til at hygge og slappe af. Nogle rejser på ferie, fx til europæiske storbyer eller til Sydeuropa, hvor det stadig er lunt i oktober. Efterårsferien er også en god anledning til at bruge tid med sine bedsteforældre. De fleste kommuner laver spændende aktiviteter for børn og unge, fx kreative kurser, spejderlejre og sportsaktiviteter, såsom fodboldlejre og ridelejre.
<br><br>
Det var alt for denne episode. Jeg håber du er blevet klogere på efterårsferien. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/188/31-bornholm.mp4"></audio> </td>
<td> 
<details>
<summary>
<h1> 31 - Bornholm </h1>
</summary>
<span style="font-weight: normal">
Hej, og velkommen til ”dansk i ørerne”. Podcasten har holdt en lille pause, men nu udkommer der igen en ny episode hver tirsdag. I denne episode vil jeg fortælle om den danske ø, Bornholm. Du kan finde teksten til episoden på podcastens hjemmeside.
<br><br>
Bornholm er en dansk ø, der ligger i Østersøen. Den ligger øst for Danmark og syd for Sverige. Der bor omkring 40.000 mennesker på Bornholm. Øen er ikke så stor: nord- og sydsiden er 40 km lang, mens øst- og vestsiden er 30 km lang. Bornholm er en del af Region Hovedstaden, men har sin egen kommune, kaldet Bornholms regionskommune.
<br><br>
Der har boet mennesker på Bornholm i rigtig mange år. Historikere mener, at der har boet mennesker på Bornholm siden den tidlige stenalder. I vikingetiden og middelalderen udviklede øen sig meget, og Bornholm fik bl.a. sin egen konge. Der blev også opført flere borge på øen. I denne periode begyndte Danmark og Sverige også at strides om, hvem der skulle styre Bornholm. I en periode frem til år 1658, hørte Bornholm til Danmark, men efter Danmark tabte en krig mod Sverige, kom Bornholm til at høre til Sverige. Bornholmerne gjorde dog oprør og løsrev sig efter kort tid fra Sverige, så de i 1660 igen officielt hørte til det danske kongerige.
<br><br>
Bornholm spillede en vigtig rolle i 2. verdenskrig. Bornholm blev besat af Tyskland den 10. april år 1940 – altså dagen efter at resten af Danmark blev besat. Med Bornholms beliggenhed lige midt i Østersøen, var øen et godt strategisk mål for tyskerne. De etablerede flere observationsposter, både radarstationer og målestationer. Desuden startede de byggeriet af to store kanonanlæg, der ville kunne skyde mere end 100 km. Kanonerne blev dog aldrig færdigbygget. Den 5. maj år 1945 blev Danmark befriet fra tyskerne, og til at starte med troede bornholmerne, at de også ville blive befriet. Det ville tyskerne ikke. Tyskerne havde nemlig brug for Bornholm, som en evakueringsrute for de tyske soldater. Den 7. og 8. maj bombede Rusland Bornholm, for at få tyskerne til at overgive sig. Både bornholmere og tyskere døde i angrebene, og mere end 200 bygninger blev ødelagt. Dagen efter det sidste bombardement gik de russiske soldater i land på Bornholm, og herefter var Bornholm besat af Rusland. I de danske historiebøger kaldes perioden for ”den russiske besættelse”, mens russerne omtaler perioden som ”befrielsen af Bornholm”. Bornholm var under russisk styre i omkring et år. Den 5. april år 1946 blev Bornholm endeligt befriet.
<br><br>
Bornholms natur og geologi er meget anderledes end resten af Danmark. Der er nemlig klipper på Bornholm. Der findes mange plante- og dyrearter på Bornholm, som ikke findes nogen andre steder i Danmark. Fx findes der fugleedderkopper på Bornholm, samt intet mindre end 9 forskellige flagermusarter. Bornholm kaldes sommetider for ”solskinsøen”, fordi det er det sted i Danmark hvor solen skinner mest. Derfor er Bornholm også en populær feriedestination, både for danskere og for udlændinge.
<br><br>
Den største by på Bornholm hedder Rønne og har omkring 13.000 indbyggere. I byen ligger Bornholms hospital, avisen ”Bornholms Tidende”, og Bornholms største uddannelsesinstitution. Der er også forskellige attraktioner, bl.a. Bornholms museum, Bornholms forsvarsmuseum og Rønne teater. Rønne ligger ud til kysten, og der er mange hyggelige bindingsværkshuse i byen.
<br><br>
På Bornholm ligger der fire meget specielle kirker – nemlig rundkirker. Som navnet antyder, er det kirker, der er runde i stedet for kantede. Rundkirkerne er meget populære turistdestinationer. En anden populær turistattraktion på øen er Hammershus borgruin, der er Nordeuropas største borgruin og har en lang, spændende historie. Helligdomsklipperne ligger tæt på Bornholms kunstmuseum, og er et meget smukt klippeområde. Danmarks største vandfald findes på Bornholm. Svaneke Bryghus producerer øl på Bornholm. Der findes et stykke smørrebrød, som er opkaldt efter den bornholmske by Gudhjem. Smørrebrødet hedder ”sol over Gudhjem”, og er en skive rugbrød med røget sild, en rå æggeblomme, løg eller purløg, og sommetider radiser.
<br><br>
Man kan rejse til Bornholm med fly eller med færge. Der ligger en lufthavn tæt på Rønne. Man kan sejle mellem Bornholm og Køge på Sjælland. Det tager 5,5 time. Man kan også sejle fra Ystad i Sverige, og så tager rejsen kun 80 minutter.
<br><br>
Det var alt for denne episode. Jeg håber at du er blevet klogere på solskinsøen Bornholm. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/185/30-danske-bryllupstraditioner.mp4"></audio> </td>
<td> 
<details>
<summary>
<h1> 30 - Danske bryllupstraditioner </h1>
</summary>
<span style="font-weight: normal">
Hej, og velkommen til ”dansk i ørerne”. I denne episode vil jeg fortælle lidt om ægteskabet og hvilke danske bryllupstraditioner, der findes. Du kan finde teksten til episoden på podcastens hjemmeside. Efter denne episode holder podcasten en lille pause. Næste episode udkommer den 4. oktober.
<br><br>
Hvert år bliver omkring 30.000 par gift. I 2020 og 2021 var tallet dog lidt lavere, men det skyldes at mange udskød deres bryllupper pga. coronarestriktioner. Langt de fleste ægteskaber i Danmark er mellem en mand og en kvinde, men hvert år bliver omkring 400 homoseksuelle par gift i Danmark. Det er mest udbredt, at man bliver gift i alderen 25-35 år. Gennemsnitsalderen når en dansk mand bliver gift for første gang er 34,9 år, mens den for kvinder er 32,4 år. Før i tiden var det mere normalt, at man blev gift før man fyldte 25 år, men i dag er traditionerne anderledes. Det er fx ikke unormalt, at nogle par aldrig bliver gift, selvom de er sammen i mange årtier. Det er heller ikke unormalt at få børn med sin partner, selvom man ikke er gift.
<br><br>
En vielse i Danmark foregår som regel i kirken eller på rådhuset, men den kan også foregå andre steder, fx i haven eller på en strand. I dag foregår hver tredje vielse i kirken, mens hver anden vielse er en borgerlig vielse. En borgerlig vielse betyder, at ægteskabet ikke er knyttet til en bestemt trosretning. En borgerlig vielse foregår ofte på byens rådhus, men kan også foregå andre steder.
<br><br>
Der er mange traditioner forbundet med bryllupper. Nogle traditioner hører særligt til de vielser, der foregår i kirken, men de fleste traditioner hører til alle typer af bryllupsfester. Det er ikke sikkert at alle brudepar følger alle traditionerne. I forbindelse med bryllupper kaldes kvinden, der skal giftes, for ”bruden”, mens manden, der skal giftes, kaldes for ”gommen”. Ofte har brudeparret ikke sovet sammen dagen inden brylluppet, og gommen har ikke set brudekjolen før. Man siger, at det bringer uheld, hvis brudeparret ser hinanden på bryllupsdagen inden vielsen. Hvis man bliver gift i kirken, foregår selve vielsesritualet på denne måde: Gommen ankommer til kirken i god tid før vielsen. Han kan gå rundt og hilse på gæsterne, når de ankommer. Alle brudens familiemedlemmer og venner sidder i den ene side af kirken, mens gommens familie og venner sidder i den anden side. Kirkeklokkerne begynder at ringe, når vielsen skal til at begynde, og så vil gommen stille sig op til alteret. Efter kirkeklokkerne har ringet, vil bruden blive fulgt op til alteret af sin far. Der vil blive sunget et par salmer, og præsten vil bede en bøn og læse højt fra biblen. Præsten vil derefter holde en personlig tale for brudeparret, og spørge bruden og gommen om de vil gifte sig med hinanden. Når brudeparret har sagt ja, giver de hinanden vielsesringen på. Præsten vil velsigne brudeparret og bede en bøn for dem, og der vil blive sunget en salme mere. Brudeparret eller gæsterne kan desuden overraske med en ekstra sang, som en professionel sanger eller en af vennerne fremfører. Det kan fx være en kærlighedssang, som har en særlig betydning for brudeparret.
<br><br>
Ude foran kirken kaster gæsterne ris på brudeparret. Risene er et symbol på frugtbarhed, og viser at man håber at parret snart får børn. I dag er det dog en fast tradition, også selvom brudeparret allerede har børn eller slet ikke ønsker at få børn. Efter ceremonien i kirken kører gæsterne hen til det sted, hvor bryllupsfesten skal holdes. Brudeparret bliver kørt hen til et flot udendørs område, hvor de bliver fotograferet af en dygtig fotograf.
<br><br>
Herefter kører brudeparret hen til bryllupsfesten. Det er meget forskelligt hvordan festen afholdes og hvor mange gæster man har inviteret. Nogle holder en meget formel fest, hvor der serveres mange retter mad, der bliver holdt taler, og alle har meget fint tøj på. Andre holder en mere uformel fest, hvor alle gæster fx har taget noget mad med til en buffet, og der ikke er faste pladser ved bordene. Nogle holder en lille bryllupsfest, kun for den nærmeste familie og de tætteste venner. Andre inviterer hele familien og alle deres venner. Til de fleste danske bryllupsfester deltager 30-70 gæster.
<br><br>
Der er nogle uskrevne regler og traditioner omkring både brudeparrets og gæsternes tøj. De kvindelige gæster må ikke have hvidt tøj på, den farve er nemlig forbeholdt bruden. De mandlige gæster må ikke være finere klædt end gommen. Bruden skal være iklædt noget nyt, noget gammelt, noget lånt og noget blåt.
<br><br>
Inden midnat skal der danses brudevals. Brudevalsen er en særlig dans, som brudeparret danser sammen. Imens står gæsterne i en cirkel rundt om dem, og klapper i takt med musikken. Efter brudevalsen løftes gommen op, hans sko tages af, og tåen på hans sokker klippes i stykker. Samtidig får bruden klippet et stykke af sit slør. Efter brudevalsen samler de ugifte kvindelige bryllupsgæster sig bag ved bruden. Med ryggen til kaster bruden sin brudebuket. Den, der griber buketten, er den næste i selskabet, der bliver gift – det siger traditionen i hvert fald. Til nogle bryllupsfester er der gang i dansegulvet hele natten, og gæsterne går meget sent i seng.
<br><br>
Når bryllupsfesten er slut, er der tradition for at gommen bærer bruden hen over dørtærsklen til soveværelset. Brudeparret tilbringer bryllupsnatten sammen, og morgenen efter spiser de ofte morgenmad med deres allernærmeste familie og venner.
<br><br>
Det var alt for denne episode. Husk, at du kan støtte podcasten på www.buymeacoff.ee/danskioerne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/182/29-faeroeerne.mp4"></audio> </td>
<td> 
<details>
<summary>
<h1> 29 - Færøerne </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Færøerne. Du kan finde teksten til episoden på podcastens hjemmeside.
<br><br>
Det danske kongerige består af Danmark, Grønland og Færøerne. Færøerne er en øgruppe bestående af 18 forskellige øer. De 18 øer er vulkanøer, og de ligger i Atlanterhavet mellem Storbritannien, Island og Norge. En person fra Færøerne kaldes for en færing. Der bor omkring 54.000 mennesker på Færøerne. Heraf bor der 22.000 mennesker i hovedstaden, der hedder Tórshavn. Færinger taler færøsk. Det er et sprog, der er nært beslægtet med islandsk. Færingerne lærer også dansk i skolen, men det bruges ikke i dagligdagen.
<br><br>
Færøerne er, som nævnt, en del af det danske kongerige. Landet er delvist selvstyrende. Det betyder, at de har deres eget parlament, kaldet Lagtinget, hvor landets selvstyre udøves. Der vælges 33 personer til det færøske lagting. Desuden har Færøerne to repræsentanter i det danske folketing. Færøerne har valgt at de ikke vil være medlemmer af EU, men de har stadig gode handels- og samarbejdsaftaler med EU.
<br><br>
De første personer, der kom til Færøerne, var irske munke. De bosatte sig på øerne omkring år 600. 200 år senere fandt norske vikinger frem til Færøerne, og herefter fulgte en lang periode, hvor øerne var under norsk herredømme. Fra år 1536 til år 1814 var Danmark og Norge et stort kongerige, og dermed blev Færøerne også en del af dette samlede rige. Efter et nederlag i Napoleonskrigene, måtte Danmark afstå Norge til Sverige. I denne aftale blev det dog besluttet, at Danmark stadig kunne beholde Færøerne, Island og Grønland i sit kongerige. Efter 2. verdenskrig besluttede Færøerne sig for, at de ønskede delvist selvstyre.
<br><br>
De vigtigste erhverv på Færøerne er fiskeri og lakseopdræt. Der er dog også en del færinger, der er beskæftiget i landbruget, og især får er et vigtigt landbrugsdyr på Færøerne. Turismen på øerne er også i vækst. Faktisk er omsætningen fra turisme steget med mere end 90% siden år 2011. Det er især den utroligt smukke natur, der tiltrækker turister. Man kan tage på eventyrlige vandreture og opleve vilde vandfald og utrolige udsigter. På vestkysten af øerne er der høje, og meget stejle bjerge lige ud mod havet. På østsiden er der flere bugter og fjorde, og det er også her de fleste byer og bebyggelser ligger. Udenfor de større byer færdes fårene frit – også på vejene.
<br><br>
Der er et særligt klima på Færøerne. Gennemsnitstemperaturen om vinteren er 3 grader, mens den om sommeren er 11 grader. Der er altså ikke så store temperaturudsving, som vi er vant til i Danmark. Havene fryser derfor ikke til is om vinteren, og sne bliver sjældent liggende i lang tid ad gangen i de lavtliggende områder.
<br><br>
Færøerne har en unik madkultur. I dag spiser færingerne både traditionel færøsk mad, men der spises også mad, som spises i de andre nordiske lande. Traditionel færøsk mad består primært af kartofler, fårekød, fisk og hvalkød. Færingerne har historisk set været dygtige til at tørre deres kød og fisk, så de var sikret mad hele året rundt, uanset hvordan vejret udviklede sig.
<br><br>
Næsten alle færinger er kristne, og omkring 80% af indbyggerne er medlem af den evangelisk-lutherske folkekirke, ligesom de fleste danskere er. På flere områder er færingerne ret konservative. De har bl.a. en af verdens strammeste abortlovgivninger, og først i år 2016 blev det tilladt for homoseksuelle at blive gift.
<br><br>
Færingerne værner meget om deres kultur, sprog og historie. De har også deres eget flag, egen nationalsang og en færøsk nationaldragt. Flaget har været Færøernes officielle flag siden år 1940. Færingerne fejrer flagdag den 25. april. Nationalsangen hedder, oversat til dansk, ”Du mit fagre land”. Nationaldragten bruges til forskellige festlige lejligheder, bl.a. nationaldagen, bryllupper og skoleafslutninger.
<br><br>
Der er gode uddannelsesmuligheder på Færøerne, både folkeskoler, gymnasium, erhvervsuddannelser og Færøernes Universitet. Færøerne har et rigt kulturliv, med bl.a. mange gallerier, museer og koncertsteder. Man kan flyve direkte til Færøerne fra København, Billund og Aalborg, og som regel kan man finde returbilletter for mindre end 2000 kroner.
<br><br>
Det var alt for denne episode. Jeg håber du er blevet klogere på Færøerne, og måske har fået lyst til at besøge landet en dag. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/180/28-carlsberg.mp4"></audio> </td>
<td> 
<details>
<summary>
<h1> 28 - Carlsberg </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af Danmarks største virksomheder, nemlig Carlsberg. Du kan finde teksten til episoden på podcastens hjemmeside.
<br><br>
Carlsberg er et dansk bryggeriselskab. Det blev etableret i år 1847 af den københavnske mand Jacob Christian Jacobsen. I dag er Carlsberg verdens tredjestørste bryggeri. De sælger deres øl i mere end 150 lande, og har 40.000 ansatte. Carlsbergs hovedkontor ligger i Valby ved København. De har produktion i 35 forskellige lande, men i Danmark foregår størstedelen af produktionen i Fredericia.
<br><br>
Indtil midten af 1800-tallet drak danskerne mest hvidtøl. Carlsbergs stifter, J. C. Jacobsen, havde rejst til Tyskland og smagt bayersk øl. Han blev så begejstret for den bayerske øl, at han besluttede sig for at starte sit eget bryggeri. I år 1847 startede han derfor Carlsberg Bryggeri i Valby Bakke. Forklaringen bag navnet ”Carlsberg”, er at J. C. Jacobsens søn hed Carl. Berg er det tyske ord for bjerg, og skulle symbolisere at bryggeriet lå på Valby Bakke.
<br><br>
J. C. Jacobsen tog øllets kvalitet og ølbrygningsprocessen meget alvorligt. Derfor oprettede han også et laboratorium, der forskede i øl og gæringsprocesser. Det arbejde, der blev lavet i laboratoriet, bidrog til at man fik større forståelse for kemien bag øl. Laboratoriet fik også oprenset en særlig ølgær, som gjorde produktionen af øl mere sikker. Før denne særlige gærtype blev udviklet, skete det ofte at øllen blev dårlig, og folk blev syge når de drak den. Da Carlsberg-laboratoriet fandt en løsning på problemet, valgte de at dele deres opdagelse med bryggerier verden over, så alle kunne få glæde af det.
<br><br>
J. C. Jacobsens søn, Carl, var også interesseret i ølbrygning. I starten bryggede de øl sammen, men far og søn blev uenige om hvordan brygningen skulle foregå. Derfor byggede Carl sit eget bryggeri, lige ved siden af farens oprindelige Carlsberg Bryggeri. Det var først 9 år efter J. C. Jacobsens død, at de to nabobryggerier fusionerede til ét stort bryggeri.
<br><br>
Samtidig med at Carlsberg voksede i løbet af 1900-tallet, oplevede et andet københavnsk bryggeri også vækst – nemlig Tuborg Bryggeriet. I år 1970 erkendte de to bryggerier, at hvis de for alvor skulle slå igennem på det internationale marked, så var de nødt til at arbejde sammen. Derfor fusionerede de under navnet ”Carlsberg”. De fortsatte dog med at producere både Tuborg- og Carlsberg øl. Det var også kort efter sammenlægningen af bryggerierne, at man besluttede at bygge et nyt og moderne industribryggeri i Fredericia. Siden sammenlægningen har Carlsberg flere gange opkøbt andre bryggerier – både danske og udenlandske. Af kendte mærker kan bl.a. nævnes Astra, Grimbergen og Somersby.
<br><br>
Det oprindelige Carlsberg Bryggeri ved Valby Bakke bruges stort set ikke som bryggeri længere. Der brygges dog en smule specialøl. I stedet er bryggeriet nu et stort besøgscenter, hvor turister og interesserede kan se bryggeriet, høre om Carlsbergs historie og blive klogere på ølbrygningsprocessen. Lige i øjeblikket er besøgscenteret dog lukket, da Carlsberg er ved at renovere det.
<br><br>
Hele området omkring Carlsberg kaldes Carlsbergbyen. Her bliver der bygget mange nye lejligheder, og der findes mange kulturinstitutioner, bl.a. teatre, koncertsteder og kunstgallerier.
<br><br>
Det var alt for denne episode. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/177/27-odense.mp4"></audio> </td>
<td> 
<details>
<summary>
<h1> 27 - Odense </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Danmarks tredjestørste by, Odense. Du kan finde teksten til episoden på podcastens hjemmeside.
<br><br>
Odense ligger på Fyn og har omkring 180.000 indbyggere. Odense er en del af region Syddanmark. Desuden er Odense en af Danmarks ældste byer. Man har fundet spor af jernalderbyer i udkanten af Odense, og byen nævnes første gang på skrift i år 988. I vikingetiden og middelalderen udviklede byen sig meget. Odense Å løber ind gennem byen og munder ud i Odense fjord, og derudover ligger det lige på vejen, når man krydser Fyn. Derfor havde byen en strategisk beliggenhed, der gjorde den god til handel via vej og via havet. I middelalderen ramte pesten store dele af Danmark, og også Odense, hvor en tredjedel af byens indbyggere døde af pest.
<br><br>
I dag kan man stadig se mange gamle bygninger og bindingsværkshuse i Odense. Bl.a. har Odense flere gamle kirker, så som Odense Domkirke, kaldet Skt. Knuds Kirke, Sankt Hans Kirke og Dalum Kirke. Desuden ligger Odense Slot i Kongens Have i Odense. Nogle kalder Odense for ”villakvarterernes by”. Det skyldes, at de fleste indbyggere i Odense faktisk ikke bor i Odense centrum. I stedet findes der mange store parcelhuskvarterer i Odense.
<br><br>
Den kendte digter og forfatter, H. C. Andersen blev født i Odense og havde en del af sin opvækst i byen. I Odense kan man besøge museet, ”H. C. Andersens hus”, der er et kreativt museum, hvor man bliver introduceret til H. C. Andersens liv, karriere og ikke mindst hans eventyr. Sammen med museet er der desuden bygget en smuk have.
<br><br>
Danmarks tredjestørste universitet ligger i Odense, og hedder ”Syddansk Universitet”. I daglig tale kaldes det blot ”SDU”. Universitetet har dog også afdelinger i andre byer. Der er omkring 30.000 studerende og 3.700 ansatte på SDU. Universitetet blev grundlagt i år 1966, og størstedelen af universitetet ligger i et stort byggeri i den sydøstlige del af byen. Udover universitetet, findes flere store uddannelsesinstitutioner i Odense. Bl.a. Erhvervsakademiet Lillebælt og University College Lillebælt. Uddannelsesinstitutionerne trækker mange unge mennesker til Odense.
<br><br>
I Odense ligger også et lokalt bryghus, kaldet ”Albani Bryggerierne”. Det blev grundlagt helt tilbage i år 1859. Bryggeriet blev en af de første store industrivirksomheder i Odense. Albani Bryggeri har omkring 200 medarbejdere, og har siden år 2000 været en del af ”Royal Unibrew”. Hvis man besøger Odense, kan man komme på rundvisning hos Albani og se hvordan ølbrygningen foregår. Og en lille sjov detalje er, at selveste H. C. Andersen faktisk var utroligt glad for Albani øl! I et brev til en ven skrev han følgende: ”Jeg kan ikke rose denne øl højt nok! Den er forfriskende, delikat og stærk. Prøv den!”.
<br><br>
Der er mange spændende turistattraktioner og kulturtilbud i Odense. Odense Zoo er en af Danmarks mest populære turistattraktioner, og her bor der omkring 150 forskellige dyrearter. I udkanten af byen ligger ”Den Fynske Landsby”, et frilandsmuseum, der viser hvordan fynske landmænd levede i 1800-tallet. Odense Teater er en populær kulturinstitution i Odense, og faktisk også Danmarks næstældste teater. Det blev etableret i år 1796. H. C. Andersen havde sin debut som statist på Odense Teater.
<br><br>
Odense har også en fodboldklub, der spiller i den bedste danske liga. Klubben hedder ”Odense Boldklub”, og kaldes ofte bare for ”OB”. Sidst OB vandt medalje i Superligaen, var i år 2010, hvor de vandt sølv. En af fodboldklubbens største sponsorer er naturligvis det lokale Albani Bryggeri.
<br><br>
Det var alt for denne episode. Jeg håber du er blevet klogere på Odense. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/175/26-lego.mp4"></audio> </td>
<td> 
<details>
<summary>
<h1> 26 - LEGO </h1>
</summary>
<span style="font-weight: normal">
Hej, og velkommen tilbage til ”Dansk i ørerne” efter en lille sommerpause. I denne episode vil jeg fortælle om den store danske virksomhed, LEGO. Du kan finde teksten til episoden på podcastens hjemmeside.
<br><br>
LEGO er Danmarks 15. største virksomhed. Dermed er de faktisk ikke blandt Danmarks allerstørste virksomheder, men er et af Danmarks kendetegn og noget af et dansk iværksættereventyr. LEGOS historie begynder helt tilbage i år 1916, da tømrer og snedker, Ole Kirk Kristiansen, overtog en lille snedkerforretning i Billund. Ole Kirk Kristiansen begyndte at lave miniaturemodeller af sine produkter, som kunderne kunne se når de skulle overveje deres bestillinger. Med inspiration i disse små træmodeller, begyndte Ole Kirk i 1932 at sælge trælegetøj. To år senere opfandt han navnet ”LEGO”. LEGO er en sammentrækning af de to ord ”leg godt”. LEGO betyder faktisk ”jeg sammensætter” på latin, men det er et tilfælde. Det var nemlig først 15 år senere, at Ole Kirk begyndte at producere plastikklodser, der kunne sammensættes i forskellige kombinationer.
<br><br>
I løbet af 1940’erne voksede virksomheden, og der blev ansat 40 nye medarbejdere i løbet af dette årti. I år 1946 købte LEGO en maskine, der kunne støbe plastik. I år 1949 lancerede LEGO deres allerførste legoklodser i plastik. Plastikklodserne blev hurtigt meget populære, og i løbet af få år, stoppede virksomheden med at producere trælegetøj. I stedet investerede de i udviklingen af konceptet med plastikklodser. I løbet af 1950’erne begyndte LEGO at sælge deres produkter i udlandet også. I udlandet blev LEGO meget populært, og virksomheden oplevede en stor vækst. I slutningen af 1900-tallet havde LEGO mere end 9000 ansatte og solgte deres produkter i over 130 lande. LEGO havde også stor betydning for lokalsamfundet omkring Billund. De byggede et stort flot hovedkontor, og i 1968 åbnede LEGOLAND. De byggede en landingsbane tæt på hovedkontoret og købte et fly, der fløj mellem Billund og København. Det blev starten på Billund Lufthavn, der i dag er Danmarks næststørste lufthavn.
<br><br>
LEGO er en familieejet virksomhed, og da Ole Kirk trak sig tilbage fra direktørposten, overtog hans søn efter ham. I 1979 overtog Ole Kirks barnebarn, Kjeld Kirk Kristiansen, direktørposten. I dag er det ikke længere en fra Kirk-familien, der er direktør i virksomheden, men Kirk-familien ejer stadig størstedelen af LEGO-koncernen. LEGO har omkring 20.000 ansatte i dag.
<br><br>
I år kan LEGO fejre 90-års jubilæum. I dag består LEGO-brandet af utallige forskellige produkter og koncepter: bl.a. legoklodser til børn i alle aldre, LEGOLAND forlystelsesparker flere steder i verden, computerspil og meget mere. Desuden har LEGO investeret meget i at udvikle en mere bæredygtig type legoklods.
<br><br>
Det var alt for denne episode. Jeg håber du er blevet klogere på virksomheden LEGO. Du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/172/25-sommerhus.mp4"></audio> </td>
<td> 
<details>
<summary>
<h1> 25 - Sommerhus </h1>
</summary>
<span style="font-weight: normal">
Hej, og velkommen til ”Dansk i ørerne”. Mange danskere er gået på sommerferie nu, og selvom mange rejser på ferie til udlandet, så er der også mange danskere, der tager på ferie i et sommerhus. I denne episode vil jeg fortælle mere om hvad et sommerhus er, samt kulturen og historien omkring sommerhuse.
<br><br>
Et sommerhus er en særlig type feriebolig. Et sommerhus ligger ofte på landet i et naturskønt område, fx tæt på havet eller ved en sø. Et klassisk sommerhus er mindre end et almindeligt hus, og man benytter primært sommerhuset i ferier og weekender. Selvom det hedder et ”sommerhus”, så må man gerne bruge det om vinteren også.
<br><br>
Traditionen med sommerhuse startede allerede i 1700-tallet. De allerrigeste borgere i samfundet boede nemlig i de store byer, og de ønskede at kunne rejse væk fra byen og ud til naturen og stilheden. Derfor begyndte de at opføre ferieboliger, primært i nordsjællandske byer, så som Hornbæk. Samtidig blev der opført flere hoteller i byer langs Danmarks kyster, hvor rige borgere kunne rejse på kortere ferier og ophold. De sommerhuse, der blev bygget i løbet af 1800-tallet, var typisk meget store, så der både var plads til hele familien, samt til familiens tjenestefolk.
<br><br>
I starten af 1900-tallet begyndte den brede befolkning at få øjnene op for sommerhuse. De fleste arbejdere havde dog meget begrænset mulighed for fridage og ferie, så der blev primært bygget helt små sommerhuse med små haver, som var placeret meget tæt på byerne. I år 1938 blev Danmarks første ferielov indført, og den gav arbejdere med en overenskomst ret til to ugers ferie om året. Herefter gik det stærkt med sommerhusbyggerierne. Mange steder i Nordsjælland, i Skagen og langs den jyske vestkyst blev der bygget sommerhusbyer. I løbet af 1960’erne fik de fleste danske familier deres egen bil, og det gjorde det endnu lettere for danskerne at besøge deres sommerhuse. Den type sommerhuse, der blev bygget i denne periode, var ofte 40-60 kvadratmeter, med en solrig terrasse og en lille have til. I dag er gennemsnitsstørrelsen på et sommerhus omkring 90 kvadratmeter, og især de seneste 20 år er der blevet bygget meget større sommerhuse, end man gjorde før i tiden.
<br><br>
I 1960’erne begyndte sommerhusudlejning også at blive mere udbredt. Der er to typer sommerhusudlejning: nogle sommerhusejere udlejer deres sommerhus, når de ikke selv bruger det. Andre køber et sommerhus udelukkende for at leje det ud, og bruger det slet ikke selv. På den måde kan et sommerhus fungere som en investering. Hvert år er der 20 millioner udlejningsovernatninger i Danmark. Cirka halvdelen af disse udlejninger er til tyske turister. Det er svært for udlændinge at få tilladelse til at købe et sommerhus i Danmark, og derfor lejer de fleste turister sommerhuse, når de besøger Danmark.
<br><br>
Der er en del regler omkring sommerhuse. Først og fremmest kan man ikke bare købe en hvilken som helst grund, og bygge et sommerhus. Grunden skal være særligt godkendt af kommunen, til at være en sommerhusbyggegrund. Man må ikke bo fast i sit sommerhus, men må maksimalt opholde sig der 43 uger om året. Man må ikke drive en forretning i sit sommerhus. I 2017 blev reglerne dog ændret, så pensionister godt kan få lov til at bo i deres sommerhus hele året, hvis de har ejet sommerhuset i mindst et år.
<br><br>
I dag er der cirka 285.000 danskere, der ejer et sommerhus. Men man estimerer at mere end halvdelen af den danske befolkning, har adgang til et sommerhus, fx ved at de kan låne et af deres familiemedlemmer.
<br><br>
Når danskerne tager i sommerhus, er det for at slappe af og hygge sig med sin familie. Så bruger man fx tiden på at læse bøger, strikke, bade i havet, grille god mad, spille spil og nyde de naturrige omgivelser. De fleste steder er sommerhusene bygget meget tæt på hinanden, så børnene i sommerhusområdet kan lege med hinanden.
<br><br>
Det var alt for denne episode. Nu holder podcasten 3 ugers sommerferie, så næste episode udkommer først tirsdag den 2. august. Husk, at du kan støtte podcasten på www.buymeacoff.ee/danskioererne.dk. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/169/24-musikfestival.mp4"></audio> </td>
<td> 
<details>
<summary>
<h1> 24 - Musikfestival </h1>
</summary>
<span style="font-weight: normal">
Hej, og velkommen til ”dansk i ørerne”. I løbet af sommeren bliver der afholdt mange musikfestivaler rundt omkring i Danmark, og mange danskere deltager på en eller flere musikfestivaler hvert år. I denne episode vil jeg derfor fortælle lidt om de forskellige festivaler i Danmark og deres historier. Du kan finde teksten til episoden på podcastens hjemmeside.
<br><br>
Konceptet med musikfestivaler opstod i USA i 1960’erne, og oprindeligt blev der primært spillet rockmusik på festivalerne. Hen over de næste par år spredte musikfestival-ideen sig til Europa, og i sommeren år 1971 blev den første musikfestival afholdt i Danmark. Festivalen blev kaldt ”Sound Festival” og blev afholdt på dyrskuepladsen lige uden for Roskilde. Denne festival skiftede senere navn til ”Roskilde Festival”. I sommeren år 1971 blev der, udover Sound Festival, afholdt flere endagsfestivaler rundt omkring i landet. De næste ti år blev der etableret to nye, meget store musikfestivaler. Den ene blev kaldt ”Midtfyns Festival”, og som navnet antyder, blev denne festival afholdt på Fyn. Den anden fik navnet ”Skanderborg Festival”.
<br><br>
Det første årti med musikfestivaler i Danmark, var festivalerne et lokalt projekt, og de blev drevet af frivillige kræfter, med det formål at dyrke fællesskabet omkring musikken. Først senere udviklede festivalerne sig til ”big business”. Festivalkonceptet findes i mange forskellige varianter i dag. Der er både endags-festivaler og festivaler, der afholdes over flere dage. Nogle festivaler har et specifikt musiktema, og hyrer fx kun kunstnere, der spiller rockmusik. Nogle festivaler har et stort campområde, hvor festivaldeltagerne kan slå telt op og overnatte imens festivalen finder sted. På andre festivaler tager man hjem til sig selv og overnatter hver aften.
<br><br>
Alle generationer tager på musikfestival. Mange forældre anser musikfestivaler, som et meget trygt miljø. Der er altid politi og sikkerhedspersonale til stede på festivaler. Og man er ofte afsted en stor gruppe venner, der passer på hinanden. Jeg var fx selv afsted på en 4-dages festival, da jeg var 15 år gammel. Men det er bestemt ikke kun unge mennesker, der tager på festival. Faktisk deltager hele 20% af den danske befolkning på en festival hvert år. På en typisk dansk musikfestival bruger man tiden på at lytte til musik, drikke øl, spise forskellig festivalmad og hygge sig med sine venner. På festivaler med overnatning, bruger man ofte også en del tid i sin camp med sine venner.
<br><br>
Rigtig mange danskere har altså mange dejlige minder fra musikfestivaler. I år 2000 skete dog en forfærdelig ulykke på Roskilde Festival, der kom til at ændre sikkerhedsprocedurerne omkring festivalen gevaldigt. Sent om aftenen spillede bandet Pearl Jam koncert på festivalens største scene, og omkring 50.000 tilskuere var samlet foran scenen. Grundet den store folkemængde opstod der en masse skubben og masen forrest i tilskuerområdet. En del tilskuere blev væltet omkuld, og der opstod en farlig og ubehagelig situation, hvor menneskemængden faldt over hinanden, og de personer der lå nederst, havde svært ved at komme op igen. Først efter noget tid blev der slået alarm, og musikken blev stoppet. 9 unge mænd døde i ulykken. De blev kvalt, fordi de ikke kunne få luft. Den tragiske ulykke blev undersøgt grundigt efterfølgende, og førte til at sikkerheden til koncerter blev øget til alle musikfestivaler efterfølgende.
<br><br>
Roskilde festival er Danmarks største festival. Der er mere end 130.000 deltagere. Festivalen, der som tidligere nævnt, blev afholdt for første gang i år 1971, varer 8 dage. Der kommer omkring 180 forskellige kunstnere, og der spilles mange forskellige genrer på festivalen. Der er et meget stort campområde, og de forskellige camps har forskellige temaer. Roskilde Festival tiltrækker også mange deltagere fra resten af Europa.
<br><br>
Danmarks næststørste festival er Smukfest. Den blev afholdt for første gang i år 1980. Den bliver holdt i Skanderborg, og kaldes også sommetider for Skanderborg Festival. Navnet skyldes, at festivalen foregår i en stor, smuk bøgeskov, og festivalen derfor i mange år markedsførte sig, som Danmarks smukkeste festival. Der er omkring 55.000 deltagere på festivalen, der varer i 8 dage og har et bredt musikprogram.
<br><br>
Andre store danske musikfestivaler er Jelling Musikfestival, Tinderbox og Northside. Nogle af festivalerne er ejet af store virksomheder. Andre festivaler er non-profit organisationer, der donerer deres overskud til velgørende organisationer.
<br><br>
Det var alt for denne episode. Hvis du er glad for at lytte til podcasten, er du meget velkommen til at give podcasten en bedømmelse i den app, hvor du lytter til den. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/166/23-su.mp4"></audio> </td>
<td> 
<details>
<summary>
<h1> 23 - SU </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Statens Uddannelsesstøtte, ofte blot kaldet ”SU”. Du kan finde teksten til episoden på podcastens hjemmeside.
<br><br>
SU er navnet på den økonomiske uddannelsesstøtte, som studerende i Danmark kan modtage. Man kan modtage SU fra man fylder 18 år, og SU gives både til studerende på ungdomsuddannelser og videregående uddannelser. Man skal dog opfylde forskellige krav og betingelser for at modtage SU. Den danske stat bruger hvert år omkring 15 milliarder kroner på at udbetale SU til studerende på videregående uddannelser. 
<br><br>
Selvom SU’en først blev indført i år 1970, var der før det flere forskellige lignende systemer, der gav økonomisk støtte til studerende. I år 1913 blev ”Dansk Studiefond” stiftet. Det var en privat fond, hvor studerende kunne søge om studielån. I 1952 blev ”ungdommens uddannelsesfond” oprettet. Den blev finansieret af virksomheden ”Danske Spil”. Og i 1970 blev SU-systemet så indført. De to vigtigste formål med indførslen af SU var at ingen skal forhindres i at tage den uddannelse de drømmer om, af økonomiske årsager, og at man ønskede at begrænse nødvendigheden af at den studerende skal arbejde ved siden af sit studie. I år 1970 skulle man være fyldt 28 år for at modtage SU. Man kunne modtage 8.050 kroner om året, hvoraf halvdelen var et lån.
<br><br>
I løbet af 1980’erne og 1990’erne blev der lavet flere forskellige ændringer i SU-systemet. Her blev det vedtaget at man kan modtage SU i maksimalt 6 år. I 00’erne blev systemet tilpasset, så man kan modtage ekstra SU, hvis man har en varig fysisk eller psykisk funktionsnedsættelse. Dette tillæg kaldes ”handicaptillæg”. Det blev også ændret, så man kan få SU i længere tid, hvis man har fået et barn og har været på barsel imens man har studeret.
<br><br>
Når man går på en ungdomsuddannelse og bor hjemme ved sine forældre, får man hjemmeboende SU. SU-satsen varierer mellem 982-3181 kr. pr. måned, afhængig af ens forældres indkomst. Når man går på en videregående uddannelse, og bor væk fra sine forældre, så afhænger SU-satsen ikke længere af ens forældres indkomst. Her får alle det samme beløb hver måned, nemlig 6.397 kr. De fleste danske studerende på videregående uddannelser er flyttet hjemmefra, men hvis man vælger at blive boende hjemme, imens man studerer på en videregående uddannelse, så kan man få udbetalt mellem 994-2758 kr., afhængig af ens forældres indkomst. Udlændinge fra EU-lande kan også modtage SU, hvis de studerer i Danmark. De skal dog leve op til nogle andre krav, end de danske studerende. De skal bl.a. arbejde mindst 10-12 timer i ugen, ved siden af deres studier.
<br><br>
Gennem tiden har SU’en altså udviklet sig fra at være noget, man kun gav til særligt økonomisk trængende studerende, til at være en ret som alle studerende har. De fleste danskere synes at SU’en er en god ide, der giver alle unge lige mulighed for at tage en uddannelse. Men der er også nogle, der mener at SU-satsen er for høj, og helt eller delvist burde omlægges til et lån. For et par år siden nedsatte Folketinget et ekspertudvalg, der skulle ”gentænke” SU-systemet og komme med forslag til, hvordan det kan ændres. De foreslog en række ændringer, men det mest omdiskuterede forslag var, at fjerne SU’en på kandidatuddannelser, og omlægge den til et lån i stedet. Det mødte stor modstand blandt de studerende, og regeringen var hurtige til at melde ud, at det ikke ville blive indført.
<br><br>
Danmarks SU-system er altså helt unikt. Selv når man sammenligner med Sverige og Norge. I Sverige og Norge får de studerende ikke lige så mange penge foræret, men kan i stedet låne flere penge med meget fordelagtige renter og tilbagebetalingsordninger.
<br><br>
Det var alt for denne episode. Jeg håber du er blevet klogere på det danske SU-system. Du kan støtte podcasten på www.buymeacoff.ee/danskioererne.dk. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/164/22-atomkraft-i-danmark.mp4"></audio> </td>
<td> 
<details>
<summary>
<h1> 22 - Atomkraft i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. Mange lande i verden benytter atomkraft som en af deres energikilder. I Danmark har vi ingen atomkraftværker, men gennem tiden har atomkraft i Danmark været genstand for stor debat. I denne episode vil jeg fortælle om atomkraft i Danmark. Du kan finde teksten til episoden på podcastens hjemmeside.
<br><br>
I Danmark har vi ingen atomkraftværker. Størstedelen af Danmarks el stammer fra vindenergi, naturgas, olie og biomasse. Men omkring 3% af strømmen kommer faktisk fra atomkraft. Det skyldes, at Sverige har flere atomkraftværker, og vi køber en smule strøm fra Sverige.
<br><br>
Efter 2. verdenskrig begyndte mange lande i verden at undersøge muligheden for at bruge atomkraft til fredelige formål, herunder energiproduktion. Atomkraft blev anset som en billig og bæredygtig energikilde, der kunne bidrage til vækst og industrialisering. I år 1955 nedsatte Folketinget en kommission, kaldet ”atomenergikommissionen”, der skulle undersøge muligheden for at etablere atomkraftværker i Danmark. Formanden for kommissionen blev den kendte danske fysiker, Niels Bohr, der havde vundet Nobelprisen 30 år tidligere.
<br><br>
Kommissionens arbejde førte til, at der blev opført et atomkraftværk lidt nord for den sjællandske by, Roskilde. Atomkraftværket fik navnet ”Forsøgsanlæg Risø” og blev indviet i år 1958. Her byggede man tre reaktorer, der på forsøgsbasis skulle undersøge hvordan energi fra atomkraft kunne indgå i den danske energiforsyning. I starten af 1970’erne var Danmark, ligesom mange andre lande, ramt af en oliekrise, hvor oliepriserne steg og det var svært at skaffe nok olie. Derfor ønskede flere politikere at investere mere i atomkraft. Som modreaktion på den øgede interesse for atomkraft, blev der startet en græsrodsbevægelse i Danmark med navnet ”Organisation til oplysning om atomkraft”, forkortet ”OOA”.
<br><br>
OOA voksede hurtigt i medlemstal, og de afholdt bl.a. fredelige demonstrationer, indsamlede underskriftsindsamlinger, uddelte pjecer og arrangerede debataftener og gadeoptog. Flere af deres atomkraftmarcher havde mere end 50.000 deltagere. Desuden havde de en koordineret kontakt til medierne, så deres budskaber blev formidlet på den bedst mulige måde. Foreningen bidrog også til at promovere andre bæredygtige energiformer, der er alternativer til atomkraft. Et af de mest kendte materialer, var det runde, gule logo med teksten ”atomkraft – nej tak” rundt i kanten, og en rød sol i midten. Dette logo kaldes ”solmærket” og den dag i dag kan man stadig købe tøj med det ikoniske logo. I år 1976 blev der udgivet et musikalbum med 15 sange. Titlen på albummet var ”Atomkraft? – nej tak”, og alle sangenes tema er relateret til modstanden mod atomkraft. Flere kendte danske musikere bidrog med sange, bl.a. Gnags, Gasolin og Niels Hausgaard.
<br><br>
I år 1985 besluttede et flertal i Folketinget endegyldigt at lukke for alle planer om atomkraft i Danmark. Herefter forsvandt aktiviteterne i OOA lidt efter lidt. I april år 2000 annoncerede OOA at de lukkede organisationen, da de havde opnået deres mål. I år 2021 åbnede dog en ny hjemmeside, www.atomkraftnejtak.dk, som fungerer som et online museum for bevægelsen.
<br><br>
Efter beslutningen i år 1985 skulle atomkraftværket i Risø lukkes ned. Det er et meget langsommeligt arbejde at lukke et atomkraftværk, og selvom man allerede i år 2001 begyndte nedrivningen af anlægget, så er arbejdet stadig ikke afsluttet. Bl.a. fordi der har været tvivl om, hvor det radioaktive affald skal placeres. Indtil videre skal det radioaktive affald blive på Risø til år 2073, imens man forsøger at finde en sikker og permanent løsning.
<br><br>
Den dag i dag er danskerne stadig splittede i spørgsmålet om atomkraft i Danmark. I starten af året blev der lavet en rundspørgeundersøgelse, der viste af 35% af danskerne bakker op om atomkraft i Danmark, mens 41% er imod. Eksperterne på området er også uenige. Nogle forskere mener, at atomkraft i Danmark er absolut nødvendigt, hvis vi skal nå i mål med vores klimamål, mens andre eksperter mener at der er for mange udfordringer og risici forbundet med atomkraft.
<br><br>
Men selvom vi aldrig rigtigt har haft atomkraftværker i Danmark, så er det faktisk ikke decideret forbudt at etablere atomkraftværker i landet. De seneste år har teknologien udviklet sig en del, og nogle eksperter mener, at man i fremtiden kommer til at opføre mere sikre atomkraftværker, der kan bruge radioaktivt affald som brændsel, og som slet ikke udleder drivhusgasser. Og i stedet for at benytte uran og plutonium, som de gamle atomreaktorer gør, så kan det radioaktive materiale opløses i smeltet salt. En gruppe danske fysikere etablerede i år 2015 virksomheden ”Seaborg Technologies”, der arbejder på at videreudvikle på denne ide.
<br><br>
Teknologien udvikler sig hurtigt, og selvom danskerne historisk set har været meget modstandere af atomkraftværk, så kan det ikke udelukkes at der i fremtiden bliver etableret mere moderne og sikre atomkraftværker i Danmark. Det var alt for denne episode. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/161/21-efterskole.mp4"></audio> </td>
<td> 
<details>
<summary>
<h1> 21 - Efterskole </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om efterskoler. Efterskolerne er nemlig en vigtig del af det danske skolesystem og en særlig dansk opfindelse. I episode 8 af podcasten kan du høre mere om det danske skolesystem. Du kan finde teksten til episoden på podcastens hjemmeside.
<br><br>
En efterskole er en slags kostskole for 14-18-årige. Man går på efterskole i 8., 9. eller 10. klasse. De fleste går på efterskole ét skoleår, men nogle elever vælger at gå på efterskole i flere år. Man kan altså som elev vælge at gå på efterskole i stedet for at gennemføre skoleåret på en almindelig folkeskole. Når man går på efterskole, bor man på skolen sammen med de andre elever. Typisk deler man værelse med 1-3 andre elever af samme køn. Som regel har eleverne mulighed for at rejse hjem til deres forældre i weekenderne, men kan også vælge at blive på efterskolen i weekenden.
<br><br>
Da en efterskole er et alternativ til den almindelige skole, skal man undervises i de sædvanlige folkeskolefag, bl.a. dansk, matematik, samfundsfag, historie og engelsk. Derudover vælger eleverne såkaldte valgfag og linjefag. Det kan fx være en specifik sportsgren, så som gymnastik, håndbold eller e-sport. Det kan også være mere kreative og musikalske fag, fx guitar, sangskrivning eller keramik. De fleste efterskoler har et specifikt tema. Fx bygger nogle efterskoler på et religiøst livssyn eller en bestemt pædagogik, mens andre efterskoler er rene sportsefterskoler eller musikefterskoler. Der findes også efterskoler uden et specifikt tema, hvor man kan tage alle mulige forskellige slags fag. Nogle efterskoler er særligt målrettede elever med særlige behov, fx elever med ordblindhed eller elever på autismespektret.
<br><br>
I år 1851 blev den allerførste efterskole grundlagt i den lille fynske by, Ryslinge. Dengang var der kun syv års undervisningspligt i Danmark, og det var især børn af bønder, der tog på efterskole, så de kunne få mere undervisning efter deres syvårige skolepligt var afsluttet. I år 1930 blev den første lov om efterskoler vedtaget. Efterskolerne fungerede ikke som et alternativ til folkeskolen, og man tog ikke eksaminer på efterskolen. I 1960’erne begyndte efterskolernes popularitet at falde, og mange efterskoler måtte lukke, fordi der ikke var elever nok. Derfor besluttede man i 1975 at efterskolerne måtte tilbyde de samme eksaminer som folkeskolen, så efterskolen blev et alternativ til folkeskolens 9. og 10. klasse. Herefter steg efterskolernes popularitet gevaldigt!
<br><br>
I år 1994 indførte man obligatorisk statsstøtte til efterskoleophold, så flere fik råd til at sende deres børn på efterskole.
<br><br>
Der findes i alt 241 efterskoler i Danmark. I sommeren 2021 begyndte knap 32.000 unge på en efterskole. Det var det højeste antal nogensinde. Det svarer til at mere end 25% af eleverne i 9. og 10. klasse går på efterskole. Forældre skal betale for, at deres børn går på efterskole. Prisen for at gå på efterskole varierer fra efterskole til efterskole. Nogle linjefag kan være dyrere end andre, fx hvis efterskolen har mange rejser eller hvis efterskolen tilbyder en hestelinje med ridning. De fleste efterskoler koster omkring 2500 kroner pr. uge. Et 42-ugers skoleår koster dermed omkring 110.000 kr. Man kan dog få økonomisk støtte af den danske stat, så det er de færreste forældre, der betaler den fulde pris. Afhængig af forældrenes indkomst modtager man mellem 636-1320 kr. i støtte pr. uge. En gennemsnitsfamilie vil derfor ofte ende med at betale 60.000-70.000 kr. for et efterskoleår.
<br><br>
Hverdagen på en efterskole er naturligvis meget forskellig på de forskellige efterskoler. Men ofte starter dagen med oprydning af værelset og morgenmad, efterfulgt af morgensamling. I løbet af dagen modtager man undervisning, både i folkeskolefag og i de valgfri linjefag. Om eftermiddagen er der afsat tid til lektier og fritid. Eleverne spiser aftensmad sammen. Efter aftensmaden kan der være mere fritid og aftensamling.
<br><br>
Der kan være mange årsager til, at man vælger at tage på efterskole. De fleste elever har et ønske om at prøve at stå mere på egne ben uden deres forældre, og at få et afbræk fra den sædvanlige hverdag i folkeskolen. De fleste efterskoleelever fortæller, at de efter deres efterskoleophold er blevet mere selvstændige, og har udviklet sig både fagligt, socialt og personligt, og at de er blevet mere rummelige over for mennesker, der tænker anderledes end dem selv.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/158/20-den-danske-grundlov-og-grundlovsdag.mp4"></audio> </td>
<td> 
<details>
<summary>
<h1> 20 - Den danske grundlov og grundlovsdag </h1>
</summary>
<span style="font-weight: normal">
Hej, og velkommen til ”Dansk i ørerne”. Den 5. juni fejrer vi grundlovsdag i Danmark. Derfor vil jeg i denne episode fortælle om hvordan vi markerer denne dag og lidt om den danske grundlovs historie. Du kan finde teksten til episoden på podcastens hjemmeside.
<br><br>
Den danske grundlov blev indført den 5. juni år 1849. Den blev underskrevet af den daværende danske konge, Frederik den 7. Med indførslen af grundloven tog Danmark sit første store skridt mod et demokratisk styre. Før grundloven blev indført havde kongen al magten i Danmark. I den oprindelige grundlov havde Kongehuset stadig ret stor politisk magt. Nogle af de vigtigste elementer i den første grundlov var bl.a. følgende:<br><br>
– At rigsdagen skulle bestå af to dele: Folketinget og Landstinget.<br>
– At der blev indført begrænset stemmeret. Alle mænd over 30 år, der ikke havde været straffet og ikke havde modtaget offentlig ydelse kunne stemme til folketingsvalget. Tilbage i år 1849 betød det at kun 15% af befolkningen havde stemmeret.<br>
– At grundloven sikrede en del frihedsrettigheder, bl.a. ytringsfrihed, forenings- og forsamlingsfrihed og ejendomsretten.<br>
– Og at den evangelisk-lutherske kirke var Danmarks folkekirke.
<br><br>
Siden indførslen af den første grundlov i år 1849 er grundloven blevet ændret 4 gange. Der er en helt særlig procedure, når der skal gennemføres en eller flere ændringer i grundloven. Først skal Folketinget stemme for grundlovsændringen. Efter et folketingsvalg skal det nye Folketing stemme for grundlovsændringen en gang til. Når det er sket, skal der inden for et halvt år afholdes en folkeafstemning, hvor et flertal af stemmerne skal stemme ja til forslaget. Dette flertal af stemmer skal udgøre mindst 40% af samtlige stemmeberettigede. Det er altså ret komplekst at gennemføre grundlovsændringer, men systemet er indrettet på den måde for at beskytte grundloven og demokratiet.
<br><br>
Første gang grundloven blev ændret var i år 1866. Denne ændring kom som følge af at Danmark havde tabt en krig mod Preussen og Østrig og havde mistet de nordtyske områder Holsten, Slesvig og Lauenborg. Grundlovsændringen i 1866 var et nederlag for demokratiet i Danmark, da denne ændring gjorde at størstedelen af medlemmerne i Landstinget blev udpeget af kongen og af Danmarks rigeste borgere. Da Landstinget kunne nedlægge veto mod beslutninger fra folketinget, betød det i praksis at Danmarks mest velstillede borgere kunne styre hvilke forslag, det demokratisk valgte folketing kunne få gennemført.
<br><br>
I år 1915 blev Grundloven ændret igen, men denne gang i en mere demokratisk retning. Der var flere vigtige ændringer i denne grundlov, men den vigtigste demokratiske sejr var at kvinder fik stemmeret. Det betød at 41% af befolkningen fik mulighed for at stemme. Det var også her man indførte at grundlovsændringer i fremtiden skulle besluttes med en folkeafstemning.
<br><br>
I år 1920 blev grundloven igen ændret. Det skyldtes at Nordslesvig var blevet en del af det danske rige, mens Island var blevet en selvstændig stat. Disse to ændringer skulle afspejles i grundloven.
<br><br>
Den sidste grundlovsændring var i år 1953. Her nedlagde man Landstinget. Derudover indførte man parlamentarisme i Danmark. En parlamentarisk styreform betyder, at en regering ikke behøver at have et flertal i folketinget, men at det bare ikke må have et flertal imod sig.
<br><br>
Den allerførste grundlov fra år 1849 plejede at være udstillet i en montre i Folketinget, men i år 2011 blev den flyttet til Rigsarkivet. Det skyldes simpelthen, at en så gammel bog har brug for nogle meget særlige forhold, da den ellers bliver slidt og nedbrudt. I folketinget var der for meget lys og svingende temperaturer. Der findes dog en kopi af den første grundlov i Folketinget.
<br><br>
Danskerne er meget glade for grundloven og har stor tillid til, at den beskytter demokratiet. I en undersøgelse svarede 8 ud af 10 danskere, at de har tillid til at grundloven sikrer demokratiet. I samme undersøgelse svarede 7 ud af 10 danskere, at de aldrig nogensinde har læst et eneste ord af Grundloven. Man kan altså godt sige at danskerne har et lidt paradoksalt forhold til grundloven.
<br><br>
I Danmark har vi ikke en officiel nationaldag, men grundlovsdag er det tætteste vi kommer på en dansk nationaldag. Dagen ses som en fejring af det danske demokrati. Grundlovsdag er ikke en helligdag, men på nogle arbejdspladser har man fri halvdelen af dagen eller hele dagen alligevel. Ofte markeres dagen med politiske taler og nogle hejser Dannebrog. Men det er altså ikke en stor festdag, og der er ikke en masse gamle traditioner forbundet med dagen.
<br><br>
Det var alt for denne episode. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/153/19-danmark-i-eu.mp4"></audio> </td>
<td> 
<details>
<summary>
<h1> 19 - Danmark i EU </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode indtaler jeg lyden fra en ny og bedre mikrofon. Der er nemlig rigtig mange af jer søde lyttere, der har støttet podcasten på www.buymeacoff.ee/danskioererne, og derfor har jeg kunne opgradere mit podcastudstyr. Tusind tak for støtten!
<br><br>
Den 1. juni skal danskerne stemme om, hvorvidt et af de fire danske EU-forbehold skal afskaffes. I den anledning vil jeg i denne episode fortælle lidt om Danmarks forhold til EU. I denne episode nævner jeg bl.a. forskellige danske partier. I episode 3 og 4 af podcasten kan du blive klogere på de danske partier.
<br><br>
I år 1973 blev Danmark medlem af EF, der var det europæiske fællesskab, som senere udviklede sig til EU. Det skete efter en folkeafstemning, hvor 63,4% af danskerne havde sagt ja til at blive medlem af EF. Medlemskabet i EF var egentligt positivt for den danske stats økonomi, da EF havde nogle gode landbrugsstøtteordninger. Men da Danmark samtidig blev ramt af en økonomisk krise og høj arbejdsløshed, blev de positive gevinster ved EF-medlemskabet overskygget lidt. Da Danmark blev medlem af EF, var det Folketinget selv der besluttede, hvilke danske politikere, der skulle sidde i Europa-Parlamentet. Det blev ændret, så der i år 1979 for første gang blev afholdt valg til Europa-Parlamentet.
<br><br>
I år 1986 ønskede EF at implementere en ny traktat, kaldet Fællesakten. Formålet med traktaten var at danne et indre marked mellem EF’s medlemslande. Den danske regering udskrev folkeafstemning, så danskerne kunne tage stilling til, om de ønskede at stemme for denne traktat. 56% af danskerne stemte ja til traktaten.
<br><br>
I slutningen af 1980’erne begyndte EF at arbejde på en ny traktat – Maastricht-traktaten. Danmark havde bidraget til udviklingen af traktaten, især i forhold til udviklingsarbejde, miljø og forbrugerbeskyttelse. Både Socialdemokratiet og flere af de borgerlige partier var meget tilfredse med traktaten, og den daværende udenrigsminister udtalte selvsikkert, at den danske befolkning ikke blot ville sige ”ja” til traktaten, men at de ville sige ”ja tak!”. Traktaten ville reformere EF til en decideret europæisk union, og samarbejdet skulle udvides til også at omhandle bl.a. udenrigspolitik, forsvarspolitik, en fælles mønt og retspolitik. I juni 1992 skulle danskerne stemme om Maastricht-traktaten, og 50,7% af danskerne stemte nej. Dette nej var meget chokerende for både de danske politikere, og for de andre europæiske lande. Ifølge EU’s regler skal alle lande nemlig stemme for en traktat, før den kan gennemføres.
<br><br>
Med Danmarks nej kunne traktaten altså ikke godkendes. I stedet for at forkaste ideen om en europæisk union, blev det besluttet at Danmark kunne præsentere en særlig dansk udgave af traktaten for de danske vælgere, kaldet ”det nationale kompromis”. Dette kompromis bestod af fire særlige forbehold i forhold til Maastricht-traktaten. De fire forbehold var:<br><br>
– Forsvarssamarbejdet<br>
– Indførsel af euro som møntfod<br>
– De overnationale sider af rets- og politisamarbejdet<br>
– Det europæiske unionsborgerskab<br><br>
I år 1993 stemte danskerne om traktaten med de fire danske forbehold, og her stemte 56,8% af danskerne ja. Dermed udviklede det europæiske samarbejde sig fra EF til EU.
<br><br>
Hvert 5. år afholdes der valg til Europa-Parlamentet. Danmark har 14 pladser i parlamentet. Der blev senest afholdt valg til Europa-Parlamentet i 2019. Det er politikere fra Socialdemokratiet, Radikale Venstre, Det Konservative Folkeparti, Socialistisk Folkeparti, Dansk Folkeparti, Venstre og Enhedslisten, der repræsenterer Danmark i Europa-Parlamentet i denne valgperiode. En af de danske repræsentanter i Europa-Parlamentet i denne periode, hedder Kira Marie Peter-Hansen. Hun repræsenterer SF, og det særlige ved hende er, at hun blot var 21 år gammel, da hun blev valgt. Dermed er hun det yngste medlem af Europa-Parlamentet nogensinde!
<br><br>
Margrethe Vestager er en anden dansk politiker, der spiller en vigtig rolle i EU. Hun er nemlig ledende næstformand i EU-kommissionen. EU-kommissionen er den udøvende gren af EU, der fremlægger lovforslag, implementerer beslutninger og sørger for at EU-traktater bliver overholdt.
<br><br>
Danmark både eksporterer og importerer mange varer fra andre EU-lande. Mere end halvdelen af vores eksport sker til andre EU-lande, mens hele 69% af vores import er fra andre EU-lande.
<br><br>
De fleste medlemmer af Folketinget ønsker at Danmark fortsat skal være medlem af EU. Især Socialdemokratiet, Venstre, Det Konservative Folkeparti og Radikale Venstre er meget positivt indstillede overfor EU. Nogle af partierne mener dog, at EU har fået for meget magt, og at Danmark bør træde ud af EU. Dansk Folkeparti og Nye Borgerlige ønsker at Danmark skal forlade EU helt. Andre af partierne mener at vi fortsat skal være medlem af EU, men at EU skal justeres. Fx mener Enhedslisten, Alternativet og SF at EU i langt højere grad skal arbejde for den grønne omstilling.
<br><br>
Det var alt for denne episode. Jeg håber du er blevet klogere på Danmarks forhold til EU. Du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/151/18-aalborg.mp4"></audio> </td>
<td> 
<details>
<summary>
<h1> 18 - Aalborg </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Danmarks fjerdestørste by, Aalborg. Du kan finde teksten til episoden på podcastens hjemmeside.<br><br>
Aalborg ligger i Nordjylland, lige ud til Limfjorden. Med sine 120.000 indbyggere er det Danmarks fjerdestørste by. Byen Aalborg ligger i Aalborg kommune. En person fra Aalborg kaldes for en ”aalborgenser”. Man kan både stave Aalborg med dobbelt a eller med å. I den danske retskrivningsordbog står Aalborg med å, men kommunen selv ønsker at Aalborg staves med dobbelt a. De fleste aalborgensere foretrækker også stavemåden med dobbelt a.<br><br>
Aalborg blev grundlagt i vikingetiden, men der boede mennesker i Aalborg-området allerede før vikingetiden. På det tidspunkt var byens navn ”Alebu”. Særligt i middelalderen fra omkring 1300-tallet begyndte Aalborg at udvikle sig. Byen skabte en stærk handel, bl.a. med fisk. I 1516 fik Aalborg monopol på salget af saltede sild. På det tidspunkt hørte Norge under Danmark, og meget af fiskefangsten fra Norge blev sejlet til Aalborg, hvorfra det blev solgt til resten af Europa. I denne periode var Aalborg den største by i Jylland. I løbet af 1800-tallet begyndte det at gå ned ad bakke med sildefiskeriet og byen havde nogle årtier med meget økonomisk nedgang.<br><br>
Hen mod slutningen af 1800-tallet begyndte industrialiseringen at blomstre i Aalborg. Der blev etableret flere meget store virksomheder, bl.a. Aalborg Portland, der producerede cement, og De Danske Spritfabrikker, der producerede spiritus. Da Aalborg helt frem til år 1970 ikke havde noget universitet, blev byen en arbejderby, hvor de fleste indbyggere var beskæftiget med fabriksarbejde og produktion. I dag er flere af de store virksomheder lukket eller flyttet til en anden by, og byen har en stor andel af studerende, der studerer på Aalborg Universitet, som blev etableret i år 1970. I mange af de gamle fabriksområder, har man i dag bygget moderne lejligheder.<br><br>
Aalborg Portland, den store cementfabrik, ligger dog stadig i Aalborg. Det er faktisk den eneste virksomhed i Danmark, der producerer cement. Netop denne fabrik har været genstand for mange politiske diskussioner den seneste tid, da fabrikken står for 4% af hele Danmarks samlede CO2-udledning.<br><br>
Aalborg har et aktivt kulturliv, og der findes mange museer og kulturinstitutioner i byen. I den sydlige del af byen finder man det store kunstmuseum, med navnet ”Kunsten museum of modern art Aalborg”. Museet tiltrækker hvert år op mod 100.000 besøgende. Museet blev bygget i slutningen af 1960’erne. Bygningen, der er tegnet af en finsk arkitekt, er fredet. Der findes også tre teatre i Aalborg. Aalborg er kendt for deres ”street art”. På rigtig mange gavle og husmure i Aalborg, er der malet flotte, farverige og kreative kunstværker. Et andet vigtigt kultursted er ”Nordkraft”. Nordkraft er et kulturhus, der er etableret på et gammelt elværk. Det rummer bl.a. læsesale, sportshaller, biograf, koncertsale, restauranter og meget andet. Af andre attraktioner i Aalborg kan blandt andet nævnes Aalborg Zoo, Budolfi Kirke, den gamle bydel i Aalborg, kaldet Hjelmerstad, street food og Lindholm Høje.<br><br>
Danmarks tredjestørste lufthavn ligger blot 6 km nordvest for Aalborg. Lufthavnen hedder ”Aalborg lufthavn”. Lufthavnen blev åbnet helt tilbage i år 1938. Da Danmark blev besat af Tyskland under 2. verdenskrig, var Aalborg lufthavn et afgørende mål for deres invasion. Der flyver en del forskellige flyselskaber fra Aalborg lufthavn. Især ruten fra Aalborg til København er populær, men man kan også flyve direkte til en del europæiske storbyer, samt til mange populære charterdestinationer.<br><br>
Aalborg er kendt for deres meget aktive natteliv. Helt centralt i byen finder man Jomfru Ane Gade, der blandt lokale ofte blot kaldes ”Gaden”. Jomfru Ane Gade er en 150 meter lang gågade, der udelukkende består af restauranter, værtshuse og diskoteker. Om eftermiddagen kan man få en øl og en bid mad i rolige omgivelser, mens Gaden om natten forvandler sig til én kæmpe fest. Det er ikke kun aalborgensere, der går i byen i Gaden. Udover at danskere fra hele Jylland gerne besøger Gaden, så er den også velbesøgt af norske turister, der bliver tiltrukket af de lave alkoholpriser.<br><br>
Aalborgs beliggenhed ud til Limfjorden, gør at vandet altid er tæt på, når man befinder sig i Aalborg. Havnefronten er blevet renoveret de seneste år, og bruges meget af aalborgenserne. Der er en stor lystbådehavn i Aalborg, samt et populært havnebad.<br><br>
Det var alt for denne episode. Jeg håber du er blevet klogere på Danmarks fjerdestørste by, Aalborg. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/148/17-lakrids.mp4"></audio> </td>
<td> 
<details>
<summary>
<h1> 17 - Lakrids </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af de mest populære typer slik i Danmark, nemlig lakrids. Du kan finde teksten til episoden på podcastens hjemmeside.<br><br>
Lakrids er en af de mest populære typer slik i Danmark. Danskerne er ikke det eneste folkefærd, der er glade for lakrids, men i Danmark spiser vi gerne saltlakrids, mens de fleste andre lakrids-spisende lande foretrækker sød lakrids. Men lakrids er faktisk slet ikke en dansk opfindelse, så hvordan er det endt med at være så populært i netop Danmark?<br><br>
Lakrids produceres af saften fra lakridsplantens rødder. Planten vokser i Nordafrika og Mellemøsten, og det er også i dette område man først begyndte at producere lakrids. Der er faktisk tegn, der tyder på at man begyndte at producere lakrids allerede 2300 år før vores tidsregning. Igennem mange tusind år, er lakrids blevet brugt som medicin. I det gamle Grækenland brugte man lakrids til at behandle hoste og ondt i halsen. I dag har videnskaben bevist, at lakrids rent faktisk har en positiv effekt på hoste og halssmerter, og lakrids er en meget almindelig ingrediens i hostesaft og halspastiller. Lakrids er både hostestillende og har en antiinflammatorisk effekt.<br><br>
I 1800-tallet begyndte flere sydeuropæiske lande at bruge lakrids som slik, frem for lægemiddel. Lakrids blev tilgængeligt på det danske marked omkring år 1900. Der blev både produceret hårde lakridsprodukter, så som halspastiller, som var tiltænkt som lægemiddel, men senere blev der også produceret bløde lakridsprodukter, som især børn spiste som slik. De første årtier med lakrids på det danske marked, var de dominerende producenter bl.a. Ga-Jol, Pingvin Lakrids og Galle & Jessen.<br><br>
I 2007 kom en ny virksomhed på banen med et helt nyt udvalg af lakridsprodukter. Den nyetablerede lakridsproducent kaldte sig ”Lakrids by Bülow”. Bag virksomheden står danskeren Johan Bülow, der altid har elsket lakrids og ønskede at gøre lakrids mere populært i Danmark. Med tiden er det blevet til mange kreative lakridsprodukter, især Bülows lakridskugler, der er overtrukket med chokolade, er utroligt populære.<br><br>
Selvom lakrids smager dejligt og kan være gavnligt imod hoste, så skal man passe på ikke at spise alt for store mængder lakrids. For meget lakrids kan give ondt i maven. Forskning har også vist, at hvis man spiser meget store mængder lakrids i en længere periode, så kan det faktisk skabe forhøjet blodtryk. Som danskerne siger: ”alt med måde”. Det betyder, at man ikke skal overdrive, men holde sig på et moderat niveau.<br><br>
Det var alt for denne episode. Jeg håber du er blevet klogere på lakrids. De fleste danskere har en sød tand og er glad for lakrids, så hvis du skal give en lille gave til en dansker, så er noget god lakrids et rigtig godt bud. Du kan støtte podcasten på www.buymeacoff.ee/danskioererne.dk. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/144/16-borgerforslag.mp4"></audio> </td>
<td> 
<details>
<summary>
<h1> 16 - Borgerforslag </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om, hvad et borgerforslag er. Du kan finde teksten til episoden på podcastens hjemmeside.<br><br>
I Danmark har vi et repræsentativt demokrati. Det betyder, at danskerne ved folketingsvalget stemmer på de politikere, som skal repræsentere dem i Folketinget. Man stemmer altså på den politiker, eller det parti, som man mener bedst repræsenterer ens personlige politiske holdning. Med denne type demokrati har den enkelte borger altså som udgangspunkt ikke direkte mulighed for at beslutte, hvilke emner, der skal diskuteres i Folketinget. I 2018 besluttede syv af Folketingets partier at etablere muligheden for at borgerne kan indsende borgerforslag. I første omgang blev det besluttet, at borgerforslag skulle køre i en forsøgsperiode.<br><br>
Hvis man som borger i Danmark har et emne eller lovforslag, som man ønsker at Folketinget skal diskutere, så kan man oprette et borgerforslag. Den person, der opretter borgerforslaget, kaldes for ”hovedstilleren”. Herefter skal hovedstilleren finde 3-10 personer, der er enige i forslaget. Disse personer kaldes for ”medstillere”. Når medstillerne har anerkendt, at de bakker op om forslaget, så skal Folketingets administration vurdere, om borgerforslaget overholder alle regler. Der er nemlig en del regler og krav, som borgerforslaget skal overholde, før det kan sendes ud. Der er en lang liste med mere end 20 punkter af krav. Jeg vil ikke nævne dem alle, men blot et par stykker. Folketingets administration afviser bl.a. borgerforslag, hvis det vedrører en grundlovsændring, hvis det virker som en vittighed, hvis det indeholder upassende sprog, hvis det opfordrer til kriminalitet eller hvis det ikke indeholder et konkret lovforslag.<br><br>
Når Folketingets administration har godkendt forslaget, bliver det lagt op på hjemmesiden www.borgerforslag.dk. Her ligger forslaget i 180 dage. Alle personer med stemmeret til folketingsvalget, kan støtte borgerforslagene. Man støtter et borgerforslag ved at logge ind med sit NemID og trykke på ”støt”-knappen. Hvis et forslag opnår 50.000 stemmer inden for fristen på 180 dage, så skal det behandles i Folketinget. Hvis ikke det når 50.000 stemmer inden 180 dage, så bliver forslaget ikke præsenteret i Folketinget.<br><br>
Siden borgerforslaget blev etableret i 2018, har 37 borgerforslag opnået 50.000 stemmer. 30 af disse forslag, er allerede blevet behandlet i Folketinget, mens de sidste 7 venter på at blive bragt op. Selvom et borgerforslag opnår 50.000 støtter, så kan man blive ved med at støtte det. Det borgerforslag, der gennem tiden har opnået allerstørst opbakning, er et forslag, om at anerkende medfaderskab i regnbuefamilier. Det forslag har mere end 86.000 støtter. I dag er loven nemlig sådan, at et forældreskab kan deles mellem en mand og en kvinde, eller mellem to kvinder. Men to mænd kan ikke registreres som ligeværdige forældre til et barn. Det betyder, at homoseksuelle kvinder har flere rettigheder end homoseksuelle mænd. Borgerforslaget ønsker at ændre loven, så to mænd kan registreres som forældre til et barn. Det har stor betydning, om man er registreret som forældre til et barn. Bl.a. at en registeret forælder har pligt til at forsørge sit barn, og at barnet har ret til at arve efter sine forældre når de dør. Det har også stor betydning i tilfælde af, at barnets forældre går fra hinanden. Hvis man ikke er registreret som barnets forælder, så har man ikke juridisk ret til at have samvær med barnet. Dette forslag venter på at blive behandlet i Folketinget.<br><br>
Et andet borgerforslag, der har opnået meget stor støtte, omhandler afgifter på benzin og diesel. I Danmark er der nemlig en del afgifter pålagt benzin og diesel. I løbet af år 2022 er priserne på benzin og diesel steget markant. Folketinget har ikke kontrol over prisen på benzin og diesel, men de har kontrol over afgifterne. Hvis en liter benzin koster 14,59 kr., så er den egentlige pris for selve benzinen faktisk 6,99 kr. De resterende 7,6 kr. går til afgifter og moms. Formålet med dette forslag er, at få Folketinget til at fjerne alle afgifter på benzin og diesel. Dette forslag har opnået mere end 84.000 støtter og venter på at blive behandlet i Folketinget.<br><br>
Størstedelen af de 30 forslag, som Folketinget har behandlet, er blevet afvist. Folketinget afviste bl.a. et forslag om at ændre folketingspolitikeres pension, så deres pensionsordning svarer til det niveau, som sygeplejersker har. Folketingspolitikere har nemlig en meget fordelagtig pensionsordning, hvor de optjener et højt beløb til deres pension, og hvor der også indbetales til deres børns pensionsordning. Dette forslag afviste Folketinget altså. Et andet forslag, der blev afvist, var at indføre forbud mod at omskære børn og unge under 18 år, medmindre der var en lægefaglig årsag til det. Formålet med dette forslag var at forbyde den religiøse og rituelle omskæring af børn, der foregår i visse kulturer.<br><br>
Der er også eksempler på borgerforslag, der er blevet afvist af Folketinget, men som alligevel har skabt en debat blandt politikerne, som har ført til at loven senere hen blev ændret med inspiration fra det oprindelige borgerforslag. Fx afviste Folketinget et forslag om at gøre tandlæge gratis for alle borgere. På det tidspunkt var det nemlig kun børn under 18 år, der kunne gå gratis til tandlæge. Kort tid efter at Folketinget havde afvist dette borgerforslag, lavede de en lovændring, så unge i alderen 18-21 år også kan gå gratis til tandlæge.<br><br>
Siden ordningen med borgerforslag blev indført, er det kun 5 forslag, der er blevet vedtaget af Folketinget. Nogle eksperter mener derfor, er borgerforslag er lidt overflødige, da politikerne ikke tager dem alvorligt nok.<br><br>
Det var alt for denne episode! I beskrivelsen til denne episode, har jeg lagt et link til en artikel, der beskriver hvad der er sket med alle de borgerforslag, der har opnået 50.000 støtter inden for tidsfristen (link). Du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/141/15-1-maj-i-danmark.mp4"></audio> </td>
<td> 
<details>
<summary>
<h1> 15 - Maj i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. Om lidt er det den 1. maj, og dermed også arbejdernes internationale kampdag. I denne episode vil jeg fortælle lidt om historien bag denne dag og hvilke traditioner, der er forbundet med denne dag i Danmark. Du kan finde teksten til episoden på podcastens hjemmeside.<br><br>
Den 1. maj fejres over hele verden ”arbejdernes internationale kampdag”. I gamle dage var en arbejder en person, der arbejdede på en fabrik. En arbejder kaldes i dag ofte for en ”lønmodtager”. En arbejder er en person, der får løn for at udføre et arbejde for andre, og ikke nødvendigvis på en fabrik. Arbejdernes internationale kampdag blev for første gang fejret i Danmark i år 1890, men faktisk stammer traditionen fra Australien. Her krævede arbejderne 8-timers arbejdsdag, og de steder det blev indført holdt arbejderne en stor festdag én gang om året. Ideen om at holde en festdag til fordel for en 8-timers arbejdsdag spredte sig herefter til USA og Europa. I år 1889 blev det besluttet i Paris, at den officielle dato for arbejdernes internationale kampdag skulle være den 1. maj. Allerede året efter, i 1890, blev arbejdernes internationale kampdag fejret i Danmark for første gang.<br><br>
Det var ikke uden problemer, da arbejdernes internationale kampdag skulle afholdes for første gang i Danmark. Først og fremmest nægtede både de private og de offentlige arbejdsgivere, at give deres medarbejdere fri fra arbejde den 1. maj. Faktisk truede de med at fyre de ansatte, der ikke mødte op på arbejde den 1. maj. Derudover stillede politiet i København strenge krav til arrangørerne bag kampdagen. Politiet besluttede at forsamlingen ikke måtte gå igennem gaderne, og ikke måtte gå med flag og faner og råbe politiske budskaber. De måtte kun opholde sig i det nordlige hjørne af Fælledparken. Fælledparken er en meget stor grøn park i København. Politiet besluttede desuden, at der ikke måtte serveres alkohol, at arrangementet skulle afholdes mellem klokken 15 og 18 og at der ikke måtte snakkes om andre emner, end indførelsen af 8-timers arbejdsdag. Til trods for alle disse udfordringer mødte der 30.-40.000 mennesker op til den allerførste kampdag i Fælledparken. Der var opstillet nogle røde faner i udkanten af parken, og deltagerne fik udleveret et lille hæfte med en sangtekst. På mange af bannerne stod sloganet ”8 timers arbejde – 8 timers frihed – 8 timers hvile”. De borgerlige partier og pressen havde frygtet et decideret oprør, men det var et meget fredeligt arrangement. <br><br>
De første årtier var det primære emne på dagsordenen at indføre 8-timers arbejdsdag. I år 1900, da man fejrede arbejdernes internationale kampdag for 11. gang i Danmark, tillod politiet for første gang, at den store forsamling på mere end 50.000 mennesker måtte vandre gennem København. I starten af 1900-tallet udviklede kampdagen sig mere og mere til en festdag. Mens fagforeningsbevægelsen opførte sig efter reglerne til kampdagen, brugte den yngre generation dagen til at gøre mere oprør. Bl.a. ved at skrive provokerende tekster på deres bannere. I år 1920, hele 30 år efter at den første kampdag blev afholdt i Danmark, med 8-timers arbejdsdag som deres vigtigste mærkesag, blev arbejdernes ønske endeligt hørt. Fra den 1. januar år 1920 blev der indført 8-timers arbejdsdag i Danmark.<br><br>
Herefter blev kampdagen brugt til at fremføre andre vigtige budskaber. I 1930’erne var der økonomisk krise i Danmark og utroligt mange mennesker var arbejdsløse. Kampdagen i år 1933 havde mere end 100.000 deltagere, og for første gang havde børnene i København fri fra skole, og kunne deltage sammen med deres forældre. På mange af deltagernes bannere stod der ”landets arbejdsløse kræver arbejde”.<br><br>
Under 2. verdenskrig blev der ikke afholdt de kæmpestore festlige forsamlinger, som ellers var blevet en tradition. På grund af krigen blev der afholdt små, lokale indendørs arrangementer. I 1960’erne og 1970’erne blev der oprettet nye politiske partier på venstrefløjen, og de begyndte også at involvere sig i kampdagen.<br><br>
I dag bliver arbejdernes internationale kampdag stadig fejret den 1. maj i Fælledparken i København. Men kampdagen bliver fejret i stort set alle større byer i Danmark. Ofte i den lokale park. Nogle arbejdere får fri fra arbejde den 1. maj, enten hele dagen eller halvdelen af dagen. Det er dog ikke en officiel helligdag. Til kampdagen synger man ofte sange, der bliver holdt taler, man diskuterer politiske emner og snakker om udfordringer på arbejdsmarkedet og om arbejderes vilkår. De sange man synger, har et politisk budskab. De mest kendte 1. maj-sange har titlerne, ”internationale”, ”tak tillidsmand” og ”kringsat af fjender”. Du kan finde teksten til disse sange, ved at søge på Google. Talerne til 1. maj afholdes ofte af politikere og af personer fra fagforeningsmiljøet. Det er typisk politikere fra venstrefløjen, der taler den 1. maj.<br><br>
Det var alt for denne episode. Jeg håber du er blevet klogere på hvordan man markerer arbejdernes internationale kampdag i Danmark. Der er altså en helt særlig grund til, at du den 1. maj kan se røde faner og politiske budskaber i bybilledet. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/139/14-storebaeltsbroen.mp4"></audio> </td>
<td> 
<details>
<summary>
<h1> 14 - Storebæltsbroen </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om Storebæltsbroen. Du kan finde teksten til episoden på podcastens hjemmeside, www.danskioererne.dk.<br><br>
Storebæltsbroen er den bro, der forbinder Sjælland og Fyn. Storebæltsbroen er en del af Storebæltsforbindelsen. Storebæltsforbindelsen dækker over både tunellen og de to broer. Halvvejs mellem Sjælland og Fyn ligger nemlig den lille, ubeboede ø ”Sprogø”, og derfor består Storebæltsbroen faktisk af to broer: en fra Sjælland til Sprogø, og en fra Sprogø til Fyn. Broen fra Sjælland til Sprogø kaldes også for ”højbroen” eller ”østbroen”. Broen fra Sprogø til Fyn kaldes for ”lavbroen” eller ”vestbroen”. Togforbindelsen åbnede i år 1997, mens vejforbindelsen åbnede året efter, i år 1998. Storebæltsforbindelsen er i alt 17 km lang. Der kører omkring 12 millioner køretøjer på Storebæltsbroen hvert år.<br><br>
Højbroen er 6.790 meter lang og konstrueret som en hængebro. Dermed er det den 5. længste hængebro i verden. På de danske 1000-kronesedler kan man se en illustration af højbroen. Højbroens stigning er for høj til at toge kan køre over den. Derfor kører togene i stedet under vandet, igennem en tunnel, på denne strækning. Østtunnellen blev bygget i år 1988-1996. Tunnelen er 8.024 meter lang, og der løber to togspor igennem den. Tunnelen ligger dybt under havbunden. På det dybeste punkt ligger tunnelen 75 meter under havoverfladen. Lavbroen er 6.611 meter lang og består faktisk af to parallelle broer: en til jernbane og en til biler.<br><br>
Allerede i starten af 1900-tallet begyndte man at diskutere muligheden for at bygge en bro mellem Fyn og Sjælland. I 1936 var der faktisk et ingeniørfirma, der lavede et designforslag og et budget, men 2. verdenskrig satte en stopper for planerne. Efter krigen nedsatte regeringen en kommission, der skulle fortsætte med at undersøge mulighederne for en broforbindelse mellem Fyn og Sjælland. I 1959 udkom kommissionens redegørelse, og her anbefalede kommissionen at man skulle bygge en bro mellem de to landsdele. Herefter udskrev regeringen en konkurrence, hvor den ingeniørvirksomhed med det bedste forslag, kunne vinde 200.000 kroner. Grundet økonomisk nedgang og politisk uenighed, blev der dog ikke igangsat noget byggeprojekt efter konkurrencen. Først mere end 25 år efter kommissionens afslutning satte Folketinget gang i projektet, og virksomheden bag Storebæltsbroen blev stiftet. Første spadestik til byggeriet blev foretaget af den daværende transportminister den 23. juni 1988. Dronning Magrethe indviede broen den 14. juni 1998, ved at køre over den i en af kongehusets limousiner.<br><br>
Det kostede 21,4 milliarder kroner at bygge Storebæltsforbindelsen. Cirka halvdelen af pengene blev brugt på togforbindelsen, mens den anden halvdel blev brugt på vejforbindelsen. Det er en statsejet virksomhed, der har bygget Storebæltsforbindelsen, og som også sørger for vedligehold af broen i dag. Virksomheden lånte penge til byggeriet af den danske stat. Det blev dengang besluttet at indføre brugerbetaling på Storebæltsbroen, for at virksomheden var i stand til at betale lånet tilbage. Det er ret særligt, at der er brugerbetaling på Storebæltsbroen. Det er nemlig den eneste vej i Danmark, som man skal betale for at køre på. Hvis man ejer en bil, betaler man nemlig ”grøn ejerafgift” til staten, og den afgift bliver brugt på at vedligeholde og udbygge det danske vejnet. Det koster 250 kr. for en almindelig personbil at køre over Storebæltsbroen. Politikerne lovede dengang, at når lånet var betalt ud, ville brugerbetalingen forsvinde. Men folketinget har flere gange trukket penge ud af storebæltsvirksomheden til andre infrastrukturprojekter i Danmark, og derfor tager det længere tid at betale lånet ud, end forventet. Virksomheden skylder stadig 9,8 milliarder kroner til staten.<br><br>
I år 2009 byggede man syv vindmøller i havet, lige nord for Sprogø. Disse vindmøller producerer så meget energi, at det dækker hele Storebæltsbroens energibehov. Dermed blev virksomheden bag Storebæltsforbindelsen den første danske virksomhed, der var CO2-neutrale.<br><br>
Sommetider bliver Storebæltsbroen brugt til andet end bare transport. Tidligere har man bl.a. afholdt motionsløb på Storebæltsbroen. Til sommer skal der afholdes en helt særlig sportsbegivenhed på Storebæltsbroen: en del af en af Tour de France’s etaper cykles hen over Storebæltsbroen!<br><br>
Det var alt for denne episode. Jeg håber du er blevet klogere på Storebæltsbroen. Du kan støtte podcasten på www.buymeacoff.ee/danskioererne.dk. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/136/13-paaske-i-danmark.mp4"></audio> </td>
<td> 
<details>
<summary>
<h1> 13 - Påske i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. Denne uge er det påskeferie i Danmark. I denne episode vil jeg fortælle hvorfor vi fejrer påske, hvilke påskedage der er helligdage i Danmark og lidt om de danske påsketraditioner. Du kan finde teksten til episoden på podcastens hjemmeside, www.danskioererne.dk.<br><br>
Der er fem helligdage omkring påsken: palmesøndag, skærtorsdag, langfredag, 1. påskedag og 2. påskedag. I år 2022 ligger påskedagene denne uge, men påsken rykker sig lidt fra år til år. Påskedag ligger dog altid mellem den 22. marts og den 25. april. Som udgangspunkt har man fri fra arbejde i påskehelligdagene. Der kan dog være særlige situationer, hvor man alligevel må møde på job, hvis man arbejder i en kritisk funktion, fx på et sygehus. De danske skoler og uddannelsesinstitutioner holder ikke kun fri på helligdagene – de holder fri hele ugen. Denne ferie kalder vi ”påskeferie”.<br><br>
Den første helligdag er ”palmesøndag”. Palmesøndag er søndagen før påskedag. Man markerer denne søndag, fordi det var den dag Jesus ankom til Jerusalem. Ifølge biblen viftede Jerusalems indbyggere med palmeblade foran Jesus, da han red ind i byen, og derfor kaldes dagen for palmesøndag. Skærtorsdag er dagen før Jesus blev korsfæstet. På denne dag vaskede Jesus sine disciples fødder rene og serverede et afskedsmåltid for dem. Afskedsmåltidet kaldes den sidste nadver. Langfredag markerer den dag, hvor Jesus blev korsfæstet og døde. På denne dag kan du opleve at folk flager på halv. 1. påskedag kaldes også ofte bare for ”påskedag”. Påskedag er søndag efter Jesus’ død, hvor han ifølge biblen stod op af graven. 2. påskedag er om mandagen, hvor man mindes at den genopstandne Jesus mødte sine 11 disciple på vejen.<br><br>
I Danmark er der mange forskellige traditioner forbundet med påskehelligdagene og påskeferien. Først og fremmest holder rigtig mange familier påskefrokost. Til påskefrokosten samles man om et klassisk påskemåltid og nyder hinandens selskab. Ofte drikker man også påskesnaps til dette måltid. Hver familie har sin egen fortolkning af en påskefrokost, men ofte serveres der mange forskellige slags fisk, hønsesalat, frikadeller, varm leverpostej og røræg.<br><br>
I de fleste familier er der tradition for at spise påskeæg. Påskeæg er lavet af chokolade, og danskerne siger, at det er påskeharen, der kommer med påskeæggene. Det kan måske virke lidt underligt, at en hare kommer med chokoladeæg, og historikere er faktisk ikke helt enige om, hvordan denne tradition er opstået. I nogle familier får man serveret en kurv med påskeæg. I andre familier har påskeharen gemt påskeæggene rundt omkring i huset eller ude i haven, og så skal børnene lede efter påskeæggene før de kan spise dem. Når man taler om påskeæg, så snakker man som regel om chokoladeæggene. Men der er faktisk også en slags påskepynt, der kaldes påskeæg. Her tømmer man først indholdet i et hønseæg, ved at prikke hul i begge ender af ægget, og puste æggets indhold ud. Det kalder man ”at puste æg”. Herefter maler man på æggeskallen.<br><br>
I mange familier pynter man hjemmet og haven til påske. Påskens temafarve er gul, og pynten vil ofte være dekorerede og malede æg, gule blomster, påskekyllinger og påskeharer. På denne tid af året er den gule forårsblomst, påskeliljen, som regel sprunget ud, og som navnet antyder er påskeliljen også et symbol på påsken.<br><br>
En særlig dansk påsketradition er gækkebrevet. At ”gække” stammer fra udtrykket ”at drive gæk med nogen”, der betyder at man laver sjov med nogen. Ordet ”gække” stammer desuden fra forårsblomsten ”vintergæk”. Vintergækker er ofte den allerførste blomst, der springer ud i starten af foråret. Et gækkebrev er et stykke papir, som man har klippet dekorative mønstre i. Inde i brevet skriver man et lille digt, og i stedet for at skrive sit navn, så tegner man blot det antal prikker, der svarer til antal bogstaver i ens navn. Så hvis man har fem bogstaver i sit navn, så tegner man blot fem prikker. Det mest populære gækkebrevsdigt lyder:<br><br>
Mit navn det står med prikker,<br><br>
pas på det ikke stikker<br><br>
Et andet populært gækkebrevsdigt lyder:<br><br>
En dag jeg fandt en vintergæk,<br><br>
men samme dag mit navn blev væk,<br><br>
nu må du bruge din forstand<br><br>
og se om du det gætte kan.<br><br>
I gækkebrevet lægger man som regel en vintergæk, som man har plukket i skoven. Modtageren af gækkebrevet skal forsøge at gætte, hvem der har sendt brevet. Man har kun ét gæt. Hvis man gætter korrekt, skal afsenderen give modtageren et påskeæg. Hvis man gætter forkert, er det derimod modtageren, der skal give et påskeæg til afsenderen. Det er oftest børn, der sender gækkebreve.<br><br>
Det var alt for denne episode. Jeg håber du nyder påskeferien og er blevet klogere på de danske påsketraditioner. Du kan støtte podcasten på www.buymeacoff.ee/danskioererne. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/124/12-novo-nordisk.mp4"></audio> </td>
<td> 
<details>
<summary>
<h1> 12 - Novo Nordisk </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af Danmarks allerstørste virksomheder, nemlig Novo Nordisk. Du kan finde teksten til episoden på podcastens hjemmeside, www.danskioererne.dk.<br><br>
Måske har du allerede hørt om Novo Nordisk. Det er nemlig en af Danmarks største virksomheder, både målt på omsætning og antal ansatte. Og så har Novo Nordisk en lang og interessant historie, og virksomheden har spillet en vigtig rolle i udvikling af lægemidler og behandling af diabetes i hele verden. Både målt på omsætning og målt på antal ansatte er Novo Nordisk den 2. største virksomhed i Danmark. I 2021 omsatte Novo Nordisk for knap 127.000 millioner kroner. En virksomheds omsætning er virksomhedens samlede salg af varer og ydelser. Det fortæller altså ikke hvor meget overskud en virksomhed har. Novo Nordisk har omkring 42.000 ansatte i hele verden, heraf 17.000 ansatte i Danmark. Der findes flere forskellige virksomheder i Novo-gruppen, herunder Novo Nordisk, Novozymes og IT-servicevirksomheden NNIT. I denne episode vil jeg dog fokusere på Novo Nordisk.<br><br>
Novo Nordisk blev skabt i år 1989, da to store danske virksomheder fusionerede. Novo Nordisk historie startede altså som to selvstændige virksomheder. I år 1921 opdagede to canadiske forskere at man kunne bruge hormonet insulin til at behandle diabetes. Før denne opfindelse var diabetes en dødelig sygdom. Året efter, i år 1922, var to danske læger, Marie og August Krogh på rejse i USA, fordi August skulle rejse rundt og fortælle om sin forskning på forskellige amerikanske universiteter. Imens Marie og August var på denne rejse, hørte de om det nye insulin-lægemiddel, og de kontaktede de canadiske forskere, for at blive klogere på denne nye behandling. De canadiske forskere fortalte Marie og August om hvordan man producerede insulin.<br><br>
Da Marie og August kom tilbage til Danmark, fortalte de straks deres kolleager om den nye spændende viden, de havde fået i USA. I samarbejde med deres gode kollega og ven, Hans Christian Hagedorn, begyndte de at forske i insulin og diabetesbehandling. Allerede efter få måneder, i marts 1923, kunne August Krogh og Christian Hagedorn behandle de første diabetespatienter med insulin. De kaldte deres lille produktionsvirksomhed for ”Nordisk Insulinlaboratorium”.<br><br>
I år 1924 ansatte man et brødrepar på Nordisk Insulinlaboratorium. Harald Pedersen skulle bygge maskinerne til insulinproduktionen, mens hans bror Thorvald Pedersen, der var farmaceut, skulle analysere de kemiske processer i insulinproduktionen. Desværre blev Thorvald Pedersen hurtigt fyret igen, fordi han havde samarbejdsproblemer med ledelsen på Nordisk Insulinlaboratorium. Selvom hans bror, Harald, havde et godt samarbejde med sine chefer, valgte han selv at sige sin stilling op, i sympati med sin bror. I stedet begyndte de to brødre selv at producere insulin. Brødrene Pedersen lykkedes hurtigt med at fremstille et godt insulinprodukt, og de opfandt også en ny insulinsprøjte, som var mere komfortabel at bruge for patienterne. I februar 1925 navngav brødrene Pedersen deres virksomhed, ”Novo Terapeutisk Laboratorium”. Virksomheden var en rigtig familievirksomhed, og de første par år var de fleste ansatte familiemedlemmer. Brødrene Pedersen kom fra en fattig familie så det var meget vigtigt for dem, at deres ansatte havde gode og retfærdige arbejdsvilkår. Novo Terapeutisk Laboratorium blev hurtigt kendt som en rigtig god arbejdsplads, hvor de ansatte havde særligt gode arbejdsforhold, sammenlignet med andre arbejdspladser dengang.<br><br>
Fra år 1925 havde Danmark altså to stærke virksomheder, der producerede insulin, både til brug i Danmark og til eksport til resten af verden. I løbet af 1900-tallet investerede begge virksomheder rigtig mange penge i forskning, og løbende lancerede de nye og forbedrede insulin-lægemidler. Desuden begyndte begge virksomheder at udvikle andre typer medicin. Lige efter 2. verdenskrig begyndte Novo Terapeutisk Laboratorium fx at producere penicillin. I løbet af 1960’erne begyndte Novo Terapeutisk Laboratorium desuden at forske mere i enzymer, og virksomheden havde flere store gennembrud på den front. Det udviklede sig senere hen til dannelsen af sidevirksomheden ”Novozymes”, der i dag udelukkende fokuserer på produktion og forskning i enzymer.<br><br>
I januar år 1989 blev det offentliggjort, at de to virksomheder ”Novo Terapeutisk Laboratorium” og ”Nordisk Insulinlaboratorium” blev fusioneret til en stor virksomhed, der fik navnet ”Novo Nordisk”. De to virksomheder besluttede at fusionere, fordi de så kunne investere endnu mere i forskning og udvikling, og kunne fokusere endnu mere på eksport, når de ikke længere skulle konkurrere mod hinanden.<br><br>
Da de to virksomheder fusionerede i 1989, blev der samtidig oprettet en fond, der kaldes ”Novo Nordisk Fonden”. Fonden giver penge til forskning, samt til humanitære og sociale formål. Novo Nordisk er involveret i flere initiativer, der skal forbedre forholdene og behandlingsmulighederne for diabetes-patienter i udviklingslande. Den dag i dag er insulin stadig Novo Nordisk’ primære produkt, men de har også udviklet mange andre lægemidler. Bl.a. forskellige hormonlægemidler, der kan bruges til kvinder i overgangsalderen. Desuden forsker Novo Nordisk stadig massivt i udviklingen af nye insulin-lægemidler og forbedrede diabetes-behandlinger.<br><br>
Det var alt for denne episode. Jeg håber du er blevet klogere på Danmarks næststørste virksomhed, Novo Nordisk. Du kan støtte podcasten på www.buymeacoff.ee/danskioererne.dk. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/121/11-danskernes-sundhed.mp4"></audio> </td>
<td> 
<details>
<summary>
<h1> 11 - Danskernes sundhed </h1>
</summary>
<span style="font-weight: normal">
Hej, og velkommen til ”Dansk i ørerne”. For et par uger siden udkom en rapport, der kaldes ”sundhedsprofilen”. Sundhedsprofilen er en dybdegående rapport, der undersøger danskernes fysiske og psykiske sundhedstilstand. I anledning af den rapport, vil jeg i denne episode snakke lidt om danskernes sundhedstilstand og syn på sundhed. Du kan finde teksten til episoden på podcastens hjemmeside, www.danskioererne.dk<br><br>
Hvert tredje til fjerde år udgiver Sundhedsstyrelsen en stor, dybdegående rapport, der kaldes ”Sundhedsprofilen”. I sundhedsprofilen 2021 har mere end 180.000 danskere svaret på spørgsmål om deres fysiske og psykiske helbred, samt kostmønstre og vaner. Den helt overordnede konklusion på rapporten er, at vi danskere lever længere, men antallet af gode leveår med godt mentalt helbred er faldet. Når man snakker om danskernes sundhed, så sammenligner man ofte tallene med Sverige, Norge og Finland, fordi vores levemåde og befolkningssammensætning er relativt ens.<br><br>
Der dør omkring 55.000 mennesker i Danmark hvert år. Den største dødsårsag i Danmark er hjertekarsygdom, især blodprop i hjertet. Cancer og KOL er ligeledes store dødsårsager i Danmark. Selvom Danmark på mange områder er et meget lige samfund, så er der store uligheder indenfor sundhed. Faktisk lever en højtuddannet mand i Danmark hele 10 år længere i gennemsnit, end en lavtuddannet mand gør.<br><br>
Man har vidst i mange år, at rygning er dårligt for helbredet og øger risikoen for bl.a. cancer, KOL og hjertekarsygdom. I Danmark er der flest rygere blandt personer uden uddannelse eller med en kort uddannelse, og derfor bidrager rygning til uligheden i sundheden i Danmark. Omkring 18% af hele Danmarks befolkning ryger. Det svarer til 800.000 mennesker. Danmarks mål er at max 5% af befolkningen skal bruge tobaksprodukter, så med de 18% der ryger i dag, er der stadig lang vej til målet. Der er lidt flere mænd end kvinder, der ryger. Siden 2017 har der været et stort fald i antal rygere i aldersgruppen 16-24 år. Det skyldes et stort forebyggende arbejde fra Sundhedsstyrelsen, samt at man har hævet prisen på cigaretter. Til gengæld er den yngre generation begyndt at bruge flere røgfri nikotinprodukter. Det er især snus, som er små poser med tobak, man placerer under overlæben.<br><br>
Danmark har et højere alkoholforbrug end de andre skandinaviske lande. Der er en tydelig sammenhæng mellem et stort alkoholforbrug og rigtig mange udbredte sygdomme, bl.a. kræft, knogleskørhed og skrumpelever. 6% af de årlige dødsfald i Danmark er relateret til alkohol. Især unge mennesker i Danmark drikker markant mere alkohol, end unge mennesker i resten af Europa, og unge danskere begynder at drikke i en yngre alder end i resten af Europa. Generelt drikker mænd mere alkohol end kvinder gør. Sundhedsprofilen viser, at der er sket et fald i unges alkoholindtag, men det kan muligvis skyldes at værtshuse, diskoteker, gymnasiefester og festivaller har været lukket og aflyst pga. corona.<br><br>
En af de mest bekymrende tendenser, man har observeret i denne udgave af Sundhedsprofilen, er at danskernes mentale helbred er blevet værre. Forskning har vist at ens levealder kan falde med op til 6 måneder, hvis man har langvarigt dårligt mentalt helbred. Ens uddannelses- og jobtilstand har stor betydning for ens mentale helbred. Blandt personer med en videregående uddannelse har 14,5% dårligt mentalt helbred, men blandt personer uden job har hele 39% dårligt mentalt helbred. Man mener, at en del af årsagen til det dårlige mentale helbred i denne udgave af Sundhedsprofilen skyldes corona, da den omfattende nedlukning af samfundet har forværret mange danskeres mentale helbred.<br><br>
I Danmark kategoriseres man ”svær overvægtig”, hvis ens BMI er større end 30. Der er mange sygdomme forbundet med svær overvægt, bl.a. hjertekarsygdom, type 2 diabetes, kræft og for tidlig død. Siden 2010 er andelen af svært overvægtige i Danmark steget fra 13,6% til 18,5%. Denne stigning ses både hos mænd og kvinder og i alle aldersgrupper. Der ses meget stor social ulighed i forekomsten af svær overvægt. Der er faktisk dobbelt så mange svært overvægtige blandt personer med ingen eller lav uddannelse, sammenlignet med personer med en lang videregående uddannelse.<br><br>
WHO anbefaler at man er fysisk aktiv mindst 150 minutter om ugen. 42% af danskerne lever op til denne anbefaling. Især personer i alderen 16-24 og 45-54 er gode til at overholde anbefalingen. Også på dette område er der stor ulighed. Personer med en lang videregående uddannelse dyrker mere motion end personer med lavt uddannelsesniveau. Der ses et fald i danskernes aktivitetsniveau i denne udgave af Sundhedsprofilen, men det kan skyldes corona. Under nedlukningen var fitnesscentrene lukket i en periode, og det var ikke muligt at dyrke holdsport i sportsforeninger.<br><br>
Alt i alt ses der både gode og bekymrende tendenser i rapporten. Danskerne drikker og ryger mindre, men til gengæld er vores mentale helbred blevet dårligere, og der er flere og flere svært overvægtige personer. I den kommende periode, vil du nok opleve at politikerne sætter sundhed mere på dagsorden. Jeg håber at denne episode har hjulpet dig med at danne et overblik over danskernes sundhedstilstand.<br><br>
Det var alt for denne episode! Husk at du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/119/10-haandbold.mp4"></audio> </td>
<td> 
<details>
<summary>
<h1> 10 - Håndbold </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om en af de mest populære sportsgrene i Danmark, nemlig håndbold. Du kan finde teksten til episoden på podcastens hjemmeside, www.danskioererne.dk.<br><br>
Håndbold er en holdsport. Et håndboldhold består af 7 spillere, hvoraf én af spillerne er målmand. De seks andre spillere kaldes for ”markspillere”. Til en håndboldkamp spiller to hold mod hinanden, og det handler om at score mål i modstanderens mål. Som navnet indikerer, er håndbold en sport, hvor man kun rører ved bolden med hænderne. De seks markspillere skal både kunne angribe og forsvare. De seks markspillere har forskellige roller på banen. Disse roller kaldes for stregspiller, backspiller, fløjspiller og playmaker.<br><br>
I Danmark er håndbold den 5. mest populære sportsgren, kun overgået af fitness, fodbold, svømning og badminton. Der er omkring 105.000 medlemmer i Dansk Håndbold Forbund. Danmark har desuden to landshold: et for kvinder og et for mænd. Kvindernes landshold kaldes ofte for ”håndbolddamerne”, mens mændenes landshold ofte kaldes for ”håndboldherrerne”.<br><br>
En håndboldbane er 20 meter bred og 40 meter lang. Banen er omgivet af ”bander”, altså en form for hegn. Håndboldmålet er 3 meter langt og 2 meter højt. De to håndboldmål er de eneste rekvisitter på banen, sammen med selve håndbolden, naturligvis. Håndboldspillere benytter gerne harpiks, som bruges til at gøre håndbolden mere klistret, så den er nemmere at holde fast i.<br><br>
Håndbold blev opfundet i Danmark af Holger Nielsen i 1898. Holger Nielsen var lærer på en skole, og hans ide med håndbold var, at det skulle være et spil med hænderne, som kunne spilles på en mindre plads, fx i en skolegård. I år 1906 udgav han det officielle regelsæt for håndbold. Nogenlunde samtidig med at Holger Nielsen opfandt håndbold, var der et helt andet sted i landet en anden skolelærer, Rasmus Nicolaj Ernst, der også begyndte at spille et lignende spil med eleverne på hans skole. I 1907 besluttede de to håndbold-opfindere derfor at mødes til en håndboldkamp. Under denne kamp blev det tydeligt, at de to skolelærere ikke var helt enige om reglerne for håndbold. Holger Nielsens hold vandt 21-0.<br><br>
Tyskland opdagede den nye sport fra Danmark og blev hurtigt glade for at spille håndboldkampe og turneringer. Det første verdensmesterskab for herrer blev afholdt i Berlin i 1938. Håndbold for mænd kom på programmet til OL for første gang i 1972. I 1976 blev håndbold for kvinder tilføjet til OL-programmet.<br><br>
Herrelandsholdet deltager ved både EM, VM og OL. Herrelandsholdet havde sine første gode resultater i 1960’erne og 1970’erne, hvor de bl.a. vandt sølv til VM i 1967, men i 1980’erne og 1990’erne gik det ikke særlig godt for holdet. De vandt ingen medaljer, og hele to gange i 1990’erne lykkedes de ikke engang med at kvalificere sig til VM. De sidste 15 år har herrelandsholdet haft stor succes igen. I 2016 vandt de guld til OL og både i 2019 og 2021 vandt herrelandsholdet guld til verdensmesterskaberne! Holdets træner hedder Nikolaj Jacobsen. Nogle af de mest kendte spillere på holdet lige nu er Niklas Landin, Mikkel Hansen og Mathias Gidsel.<br><br>
Damelandsholdet har siden 1990’erne været blandt de absolut bedste i verden. Siden 1990’erne har de vundet 3 guldmedaljer til OL, en guldmedalje til VM og tre guldmedaljer til EM, samt flere sølv- og bronzemedaljer. I 1997 var damelandsholdet de første i verden, der var regerende mestre samtidigt ved både OL, VM og EM. Holdets landstræner hedder Jesper Jensen. I 1990’erne fik damelandsholdet tilnavnet ”de jernhårde ladies”, fordi de vandt utroligt mange titler og var sponsoreret af fagforbundet Dansk Metal.<br><br>
Danmark har altså en meget stærk elitehåndbold, men håndbold er også en meget populær sport på hobbyplan. Både mænd, kvinder og børn kan spille håndbold på hobbyplan, og der findes mange små, lokale håndboldklubber, hvor man fx træner 1-2 gange i ugen og sommetider spiller håndboldkampe mod andre hold fra lokalområdet i weekenderne. Der er faktisk lige mange mænd og kvinder, der spiller håndbold i Danmark. Det er dog bemærkelsesværdigt, at håndbold er meget mere populært i Jylland, end i resten af Danmark. I Jylland spiller 1 ud af 40 håndbold, mens det i resten af Danmark kun er 1 ud af 54, der spiller håndbold.<br><br>
Det var alt for denne episode. Jeg håber du er blevet klogere på den populære sport, håndbold. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/116/det-danske-forsvar.mp4"></audio> </td>
<td> 
<details>
<summary>
<h1> 9 - Det danske forsvar </h1>
</summary>
<span style="font-weight: normal">
Hej, og velkommen til ”Dansk i ørerne”. Det danske forsvar og den danske militærpolitik bliver diskuteret meget for tiden, på grund af krigen i Ukraine. Jeg vil derfor forsøge at give et overblik over det danske forsvar i denne episode. Du kan finde teksten til episoden på podcastens hjemmeside, www.danskioererne.dk.<br><br>
Det danske forsvars officielle navn er blot ”Forsvaret”. Forsvaret dækker over tre værn, en del kommandoer og nogle specialstyrker. De tre værn i Forsvaret er hæren, søværnet og flyvevåbnet. Forsvaret styres af Forsvarsministeriet. Det er Folketinget, der sætter rammerne for Forsvarets opgaver og økonomi. Folketinget kan altså beslutte hvor vi skal sende soldater hen, hvor mange soldater der skal være i Danmark, og hvor mange penge Forsvaret skal tildeles. I år 2022 er Forsvarets samlede budget omkring 27 milliarder kroner.<br><br>
Der er omkring 19.000 ansatte i Forsvaret. Omkring 14.000 af de ansatte udfører militære opgaver. Det er fx oberster, generaler og officerer. De resterende ansatte udfører civilt arbejde for Forsvaret. Det er fx HR-personale, jurister og IT-medarbejdere. Kun 17% af de ansatte i Forsvaret er kvinder, så de fleste ansatte i Forsvaret er altså mænd. Der har de sidste år været en stigning i antal kvinder i Forsvaret.<br><br>
I Danmark er der værnepligt for alle mænd, ifølge grundloven. I grundloven står skrevet at ”Enhver våbenfør mand er forpligtet til med sin person at bidrage til fædrelandets forsvar efter de nærmere bestemmelser, som loven foreskriver”. En våbenfør mand, er en mand mellem 18 og 60 år, der har en normal fysisk og mental tilstand. Når en dansk mand fylder 18 år, bliver han indkaldt til ”forsvarets dag” på en kaserne. Til forsvarets dag bliver man undersøgt fysisk og mentalt, og det bliver vurderet om man er egnet eller uegnet til at aftjene værnepligt. Der er mange flere, der bliver erklæret egnet, end der er behov for i værnepligten. I første omgang kan alle egnede mænd beslutte sig for, frivilligt at aftjene værnepligt. Hvis der er behov for flere værnepligtige, end dem der har meldt sig frivilligt, så trækker man lod blandt alle de mænd, der er blevet erklæret egnet. Der er mange, der frivilligt vil aftjene værnepligt. Faktisk er mere end 99% af de værnepligtige frivillige.<br><br>
Kvinder har ikke værnepligt, men i stedet værneret. Det betyder, at de har ret til at aftjene værnepligt på lige fod med mænd, hvis de ønsker det. Hvis en kvinde ønsker at aftjene værnepligt, kan hun indkalde sig selv til forsvarets dag. Her skal hun erklæres egnet, ligesom mænd skal, og når hun er erklæret egnet, kan hun tilmelde sig værnepligten. De seneste år har et stigende antal kvinder aftjent frivillig værnepligt. I 2021 var 27% af de værnepligtige kvinder.<br><br>
Der findes flere forskellige måder at aftjene værnepligt. Langt de fleste aftjener værnepligt i et af de tre værn: hæren, flyvevåbnet, søværnet eller i beredskabsstyrelsen. Beredskabsstyrelsen løser civile opgaver i krisesituationer. Det kan fx være ved oversvømmelser, forurening eller ildebrand. Det er dog også muligt at aftjene en alternativ værnepligt, fx ved at lave bistandsarbejde i udviklingslande. Afhængig af hvilken type værnepligt man aftjener, varer værnepligten 4-12 måneder.<br><br>
Det var Kong Christian den 4. der i starten af 1600-tallet begyndte at etablere et nationalt forsvar. Fra år 1864 blev det besluttet fra politisk side, at Danmark skulle være neutral i forhold til krig og konflikter. Efter 1. verdenskrig besluttede Folketinget at indføre mange besparelser i Forsvaret, så det danske forsvar var meget beskedent, da 2. verdenskrig brød ud omkring år 1940. Efter 2. verdenskrig besluttede Folketinget, at Danmark ikke længere skulle være neutrale. I stedet meldte Danmark sig ind i NATO, der blev oprettet efter 2. verdenskrig. Herefter begyndte man at genopbygge og udvide det danske forsvar.<br><br>
I dag udfører det danske forsvar mange forskellige opgaver, både nationalt og internationalt. Jeg kan slet ikke nævne alle de mange arbejdsopgaver, men vil nævne et par stykker, for at give et indtryk af, hvilket arbejde det danske forsvar er involveret i.<br><br>
Siden år 1995 har der været danske soldater i Ukraine. Det danske forsvar er til stede i Ukraine, fordi der i 1990’erne blev lavet en samarbejdsaftale mellem NATO og Ukraine. Det danske forsvar bidrager til at træne de ukrainske soldater efter NATO’s standarder. De træner både soldater til hæren og til maritime specialopgaver. Danmark bidrager desuden til at afholde kurser på militærpolitiskolen i Ukraine.<br><br>
Det danske forsvar har siden 2014 deltaget i FN’s fredsbevarende arbejde i Mali. Her bidrager det danske forsvar til at skabe fred mellem Malis regering og de lokale oprørsgrupper i Mali.<br><br>
Det danske forsvar hjælper Kongehuset med at bevogte de danske kongelige slotte og palæer. Desuden hjælper de Kongehuset med transport, bl.a. med transport i fly og helikopter og ved eskorter i forbindelse med særlige arrangementer. Det er også Forsvaret, der står for drift og vedligehold af Kongehusets skib, der hedder Dannebrog. Hvis du har besøgt et af de danske slotte, har du måske selv set den kongelige livgarde i deres karakteristiske uniform.<br><br>
Hæren har et særligt ammunitionsrydningshold, der er på døgnarbejde. De sendes ud, når man fx finder gammel ammunition, så som nedgravede landminer fra 2. verdenskrig, eller ved mistanke om en bombesprængning. Søværnet har også et ammunitionsrydningshold, hvis man finder søminer, der skal fjernes. <br><br>
Det danske forsvar er altså involveret i mange forskellige slags arbejdsopgaver, og der findes mange forskellige typer jobs i Forsvaret.<br><br>
Det var alt for denne episode! Jeg håber du er blevet klogere på det danske forsvar. Husk at du kan støtte podcasten på www.buymeacoff.ee/danskioererne. Der er et link i podcastens beskrivelse. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/114/8-det-danske-skolesystem.mp4"></audio> </td>
<td> 
<details>
<summary>
<h1> 8 - Det danske skolesystem </h1>
</summary>
<span style="font-weight: normal">
Hej, og velkommen til ”Dansk i ørerne”. I denne episode vil jeg fortælle om det danske skolesystem. Du kan finde teksten til episoden på podcastens hjemmeside, www.danskioererne.dk. Jeg er desværre blevet forkølet og har en hæs stemme. Jeg har forsøgt at indtale denne episode så godt som jeg kunne alligevel.<br><br>
I Danmark er der 10 års undervisningspligt. Det betyder, at man har pligt til at gå i skole i 10 år. De 10 års skolegang kan finde sted i den danske folkeskole eller i en privatskole. Den danske folkeskole er statens 10-årige skoletilbud. Der findes mere end 1000 folkeskoler i Danmark. Alle børn har ret til at gå i den danske folkeskole, og det er gratis at gå i folkeskole. Forældre kan også vælge, at deres barn skal gå i en privatskole. Der findes omkring 500 privatskoler i Danmark. Her koster det penge at gå. Mange privatskoler har nogle særlige værdier. Fx findes der privatskoler, der er bygget på religiøse værdier, eller privatskoler for særligt begavede børn. I meget små byer, er der sommetider en privatskole i stedet for en folkeskole, fordi kommunen har lukket folkeskolen pga. for få elever. I stedet har lokalsamfundet sørget for at etablere en privatskole i lokalsamfundet. Der er dog intet krav om, at de 10 års undervisning skal foregå i skolen. Forældre kan fx vælge selv at undervise deres børn derhjemme. Det kalder man ”hjemmeskoling”. I Danmark er hjemmeskoling dog ikke så udbredt.<br><br>
Når børn er cirka 6 år gamle starter de i 0. klasse. Når børn går i 0., 1., 2. og 3. klasse, kalder man det for ”indskolingen”. I denne periode har eleverne følgende fag i skolen: dansk, matematik, engelsk, kristendomskundskab, historie, natur og teknologi, idræt, musik og billedkunst. Der er altså både meget teoretiske fag og mere kreative fag.<br><br>
Mange skoler har også en ”SFO”. SFO betyder skolefritidsordning. SFO’en er åben for elever i indskolingen. SFO’en er åben tidligt om morgenen og indtil sidst på eftermiddagen. Her kan børnene opholde sig, hvis deres forældre er på arbejde før eller efter skoledagen starter. I SFO’en laver børnene ikke skolearbejde. I SFO’en arbejder pædagoger, som laver forskellige indendørs og udendørs aktiviteter og lege med børnene.<br><br>
4., 5. og 6. klasse kalder man for ”mellemtrinnet”. Eleverne fortsætter med de samme fag, som de havde i indskolingen, men begynder også på nogle nye fag: svømning, håndværk og design, madkundskab og tysk. På nogle skoler kan eleverne vælge mellem fransk og tysk.<br><br>
7., 8. og 9. klasse kaldes for ”udskolingen”. Her undervises børnene ikke længere i svømning, håndværk og design, madkundskab, natur og teknologi, billedkunst og musik. I stedet får børnene nogle nye fag: samfundsfag, geografi, biologi og fysik/kemi. På de fleste skoler begynder eleverne først at få karakterer i 8. klasse. Indtil 8. klasse benyttes andre systemer, hvor børnene får en udtalelse fra deres lærer, om hvordan de klarer sig. Når eleverne afslutter 9. klasse, har de modtaget 10 års skolegang, fordi den første klasse jo hedder 0. klasse. Ved afslutningen af 9. klasse skal eleverne til både skriftlige og mundtlige eksaminer. Eleverne fejrer naturligvis at de har afsluttet folkeskolen. Ofte er der en festdag, den dag de går på læseferie, hvor de klæder sig ud og kaster karameller til de yngre elever på skolen. På nogle skoler arrangerer 9. klasses eleverne også underholdning for de yngre elever. Derudover afholdes en dimission i slutningen af juni, for at markere at eleverne er helt færdige med deres 10 års skolegang. Til denne dimission bliver forældrene inviteret med, og eleverne modtager deres eksamensbevis. Man er som regel 15-16 år gammel, når man afslutter folkeskolen.<br><br>
Når man har afsluttet 9. klasse, er der flere forskellige muligheder, og eleven beslutter selv, med vejledning fra folkeskolen, hvilken retning han eller hun nu vil gå i. Først og fremmest kan man beslutte ikke at gå mere i skole, og i stedet begynde at arbejde. Det er dog sjældent, at folk stopper deres skolegang efter 9. klasse. Derudover kan man vælge at gå i 10. klasse. 10. klasse er et års ekstra skolegang, som fungerer som en fortsættelse af folkeskolen. Ofte ligger 10. klasse på en skole for sig selv, men på de meget store folkeskoler tilbyder de også 10. klasse. 10. klasse er et tilbud til de elever, der ikke helt ved hvilken retning de skal fortsætte i, eller som ikke følte sig socialt eller fagligt klar til at begynde på gymnasiet lige efter 9. klasse. I 10. klasse har man mere eller mindre de samme fag, som man havde i 9. klasse.<br><br>
Mange elever vælger at gå på efterskole i 9. eller 10. klasse. Jeg vil fortælle mere om efterskoler i et andet afsnit, men kort fortalt er en efterskole en slags kostskole, hvor eleven bor i et helt skoleår, sammen med andre, jævnaldrende elever. Udover de sædvanlige folkeskolefag, vælger eleverne særlige ”linjer” på efterskolen, fx fodbold, sejlads, outdoor, e-sport eller musik. Efterskolen giver eleverne en mulighed for at udvikle sig mentalt og socialt, blive mere selvstændige og få en pause fra den sædvanlige skolegang i et klasselokale.<br><br>
Efter 9. eller 10. klasse kan eleven vælge mellem en praktisk uddannelse eller en mere boglig uddannelse. De praktiske uddannelser kalder man ”erhvervsuddannelser”. Det dækker over uddannelser som bl.a. kok, tømrer, SOSU-assistent, elektriker, mekaniker, frisør og mange flere. Erhvervsuddannelserne tager som regel 3-3,5 år at gennemføre, og under uddannelsen kombinerer man teori og praksis, og eleven er i praktik på en arbejdsplads i flere perioder. Når eleven har afsluttet en erhvervsuddannelse, er han eller hun klar til at komme på arbejdsmarkedet.<br><br>
De boglige uddannelser kaldes også for de ”gymnasiale uddannelser”. De tager tre år at gennemføre. Der findes det almindelige gymnasium, STX, hvor den studerende får en bred grunduddannelse, og bl.a. har sprogfag, naturvidenskabelige fag, religionsvidenskab, samfundsfag, idræt, kreative fag, historie og oldtidskundskab. Eleven kan vælge en bestemt retning, fx en naturvidenskabelig retning, en sproglig retning eller en samfundsvidenskabelig retning, og på den måde få flere af en bestemt type fag. Hvis man ønsker en gymnasial uddannelse med fokus på erhvervsliv og det merkantile arbejdsmarked, kan man tage en HHX i stedet for. Her har man også nogle grundlæggende sprogfag og matematik, men også merkantile fag, som erhvervsøkonomi, virksomhedsøkonomi og international økonomi. Hvis man ønsker en teknisk og naturvidenskabelig gymnasial uddannelse, kan man vælge HTX. Igen undervises i nogle grundlæggende sprogfag, men derudover er der stor fokus på de tekniske og naturvidenskabelige fag, som fysik, kemi, biologi og bioteknologi. Desuden kan man faktisk kombinere en erhvervsuddannelse og en gymnasial uddannelse. Dette kaldes EUX og tager fire år. Når man afslutter sin gymnasiale uddannelse og bliver student, så markeres det med en masse festligheder, og man fejrer sin titel som student i mindst en uge. Det kalder man ”studenterugen”. Gymnasieelever er typisk 18-21 år, når de afslutter gymnasiet.<br><br>
En gymnasial uddannelse forbereder eleverne på at studere på en videregående uddannelse efterfølgende. Langt de fleste unge mennesker i Danmark tager dog 1-2 sabbatår efter gymnasiet, inden de fortsætter deres uddannelse. I sit sabbatår kan man fx arbejde og spare penge op, tage på højskole og tage ud og rejse.<br><br>
Der findes både korte, mellemlange og lange videregående uddannelser. De korte videregående uddannelser tager 2 år at gennemføre. Man kan blive optaget på en kort videregående uddannelse, hvis man har gennemført gymnasiet eller en erhvervsuddannelse. Det er bl.a. uddannelsen til tandplejer, handelsøkonom og farmakonom. De mellemlange videregående uddannelser dækker bl.a. over professionsbachelorer og diplomingeniører. Det er fx sygeplejersker, pædagoger, folkeskolelærere og fysioterapeuter. Det tager 3,5-4 år at gennemføre en mellemlang videregående uddannelse. De lange videregående uddannelser er de 5-årige universitetsuddannelser.<br><br>
Andre landes skolesystemer er altid lidt komplicerede at forstå, fordi alle lande gør det forskelligt. Selv i Skandinavien, hvor landene på mange måder minder om hinanden, har vi forskellige skolesystemer. Så jeg må hellere lige kort opsummere, hvad jeg har fortalt. Alle danske børn modtager 10 års obligatorisk skolegang, ofte i en folkeskole eller en privatskole. Herefter kan man fortsætte med en erhvervsuddannelse eller en gymnasial uddannelse. Hvis man tager en erhvervsuddannelse, er man klar til arbejdsmarkedet efter uddannelsen. Hvis man tager en gymnasial uddannelse, så kan man efterfølgende fortsætte med en videregående uddannelse. Og efter den videregående uddannelse er man klar til arbejdsmarkedet.<br><br>
Det var alt for denne episode. Jeg håber du har fået et bedre overblik over det danske skolesystem. Husk, at du kan støtte podcasten på www.buymeacoff.ee/danskioererne.dk. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/111/7-dannebrog.mp4"></audio> </td>
<td> 
<details>
<summary>
<h1> 7 - Dannebrog </h1>
</summary>
<span style="font-weight: normal">
Hej og velkommen til ”Dansk i ørerne”. I denne episode vil jeg fortælle om Danmarks flag, Dannebrog. Du kan finde teksten til episoden på podcastens hjemmeside, www.danskioererne.dk.<br><br>
Dannebrog er det danske flags navn. Dannebrog er rødt med et hvidt kors, der går helt ud til siderne af flaget. Danskerne bruger det danske flag til mange forskellige anledninger: fødselsdage, studenterfejringer, sportsbegivenheder, begravelser, jul, påske og andre højtider. Danmark er faktisk et af de lande i verden, der bruger deres flag allermest. Det danske flag er et af verdens ældste flag, og der er mange myter og fortællinger forbundet til Dannebrog. Dannebrog er en sammentrækning af de to ord ”danne” og ”brog”. Man kunne måske tro, at ”danne” henviste til Danmark eller danskerne, men faktisk betyder ”danne” rød på det gamle sprog, frisisk. ”Brog” er et gammelt ord for et stykke tøj eller stof. Direkte oversat betyder Dannebrog altså rødt stof.<br><br>
Ifølge en populær myte faldt Dannebrog ned fra himlen, som et tegn fra Gud under en krig i Estland i starten af 1200-tallet. De danske soldater var blevet angrebet af esterne, og var ved at tabe slaget. Pludselig faldt Dannebrog ned fra himlen. Kong Valdemar den 2. greb flaget og viste det til de danske soldater. Soldaterne fik herefter så meget styrke og kampgejst at de lykkedes med at besejre Estland. Historikere har senere fastsat datoen til at være præcis den 15. juni 1219. Denne dag kalder vi Valdemarsdag. Indtil 1948 fik børnene faktisk fri fra skole denne dag. I dag er der ikke så mange, der fejrer Valdemarsdag, men du kan måske se lidt flere danske flag hejst op denne dag.<br><br>
I mange århundreder var Dannebrog primært et royalt symbol, som kongen benyttede. I starten af 1800-tallet startede en bevægelse i Danmark og resten af Europa, kaldet ”nationalromantikken”, hvor befolkningen blev mere optaget af en nationalistisk tankegang og af at skabe en særlig national identitet og tilknytning til deres fædreland. Her begyndte den almindelige befolkning at bruge Dannebrog mere og gøre flaget til et folkeligt symbol, i stedet for et royalt symbol.<br><br>
Der er ingen dansk lovgivning der regulerer brugen af Dannebrog, men der er mange uskrevne regler. Fx er det en uskreven regel, at flaget først må hejses ved solopgang, og at det skal tages ned senest ved solnedgang. Mange mener også, at Dannebrog ikke må røre ved jorden, fordi flaget skal behandles med værdighed. En myte siger faktisk, at hvis Dannebrog rører ved jorden, så vil Danmark komme i krig igen.<br><br>
I langt de fleste tilfælde hejser man Dannebrog helt til toppen af flagstangen. I forbindelse med død og begravelser forholder det sig anderledes. Hvis en person er afgået ved døden, så hejser man kun flaget halvvejs op af flagstangen. Det kalder man ”at flage på halv”. På langfredag, der er en helligdag i påsken, flager man også på halv. Det gør man fordi langfredag markerer den dag, hvor Jesus blev korsfæstet og døde. Man vil også se at kirkerne flager på halv, når der afholdes en begravelse i kirken. Sommetider kan man også opleve, at der bliver flaget på halv efter en katastrofe eller voldsom begivenhed. Fx var der mange, der flagede på halv efter terrorangrebet i København i 2015.<br><br>
Oftest bliver det danske flag dog benyttet ved glade og festlige lejligheder. Det kunne bl.a. ses i sommeren 2021, hvor det danske herrelandshold klarede sig utroligt godt til EM i fodbold. Fodboldlandsholdets spilledragt er, ligesom Dannebrog, rød og hvid, og de mange glade fodboldfans malede dannebrog i ansigtet og klædte sig på i røde og hvide farver. Nogle danskere har også tradition for at hænge dannebrog på juletræet til jul. Og så bruger man naturligvis det danske flag til fødselsdage, ofte med små flag i kagen og større flag indendørs og udendørs.<br><br>
Dannebrog er for alle, der er glade for Danmark. Så selvom du ikke har boet så længe i Danmark, må du gerne hejse Dannebrog til din fødselsdag, eller male danske flag i hovedet til en landsholdskamp – det bliver danskerne ikke fornærmede over.<br><br>
Det var alt for denne episode! Jeg håber du er blevet klogere på Dannebrogs historie, samt hvornår man bruger Dannebrog. Husk, at du kan støtte podcasten på www.buymeacoff.ee/danskioererne. Der ligger et link i podcastens beskrivelse. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/107/6-fastelavn-i-danmark.mp4"></audio> </td>
<td> 
<details>
<summary>
<h1> 6 - Fastelavn i Danmark </h1>
</summary>
<span style="font-weight: normal">
Hej, og velkommen til ”Dansk i ørerne”. I dag vil jeg fortælle om fastelavn. På søndag den 27. februar fejrer vi nemlig fastelavn i Danmark. Fastelavn fejres altid om søndagen, syv uger før påskedag. Som altid kan du finde teksten til episoden på podcastens hjemmeside, www.danskioererne.dk<br><br>
Vi har fejret fastelavn siden før 1500-tallet, men traditionerne omkring fastelavn har naturligvis ændret sig meget siden da. Fastelavn betyder ”faste-aften”. Fastelavn stammer nemlig fra en gammel kristen tradition, hvor man skulle faste i 40 dage frem til påske. At faste betyder, at man i kortere eller længere perioder ikke spiser eller drikker noget. Dengang betød faste dog blot, at man i de 40 dages faste ikke måtte spise kød, fed mad og desserter og søde sager. Faste-aften var altså den sidste aften, før fasten begyndte. Oprindeligt var fastelavn en fest for voksne mennesker, hvor man klædte sig ud, og festede med et overdådigt måltid og rigeligt at drikke. I denne tid var fastelavnsperioden en meget løssluppen tid, hvor de almindelige normer ikke gjaldt. Man kunne derfor opføre sig mere uhæmmet.<br><br>
I dag er fastelavn primært en festdag for børnene. I forskellige familier og byer kan der være forskellige fastelavnstraditioner, men der er nogle store traditioner, som er ens i hele landet. Først og fremmest klæder børnene sig ud til fastelavn. Udklædningen skal ikke være uhyggelig, som den er til halloween. De populære kostumer er bl.a. prinser og prinsesser, forskellige dyr, hekse eller Disney-figurer. Jeg husker selv, at jeg har været klædt ud som mariehøne et år til fastelavn, mens jeg et andet år var klædt ud som et køleskab. Man kan købe kostumer i legetøjsbutikker og i de større supermarkeder omkring fastelavn, men man kan også selv lave kostumet.<br><br>
Til fastelavn mødes børnene med hinanden i større grupper, som regel andre børn fra lokalområdet, og slår katten af tønden. At slå katten af tønden er en gammel fastelavnstradition. Indtil i løbet af 1800-tallet puttede man en kat i en tønde og slog løs på tønden med bl.a. trækæppe. Katten skulle symbolisere djævlen og det onde. I dag er det en mere hyggelig tradition at slå katten af tønden. Børnene er med til at dekorere tønden fint med maling og fastelavnspynt, og tønden bliver fyldt med slik til børnene og hængt op. En efter en skal børnene slå på tønden med et træbræt. Den person, hvis slag resulterer i, at tøndens indhold falder ud, bliver kåret som ”kattekonge” og får en kongekrone på hovedet. Den person, der slår det allersidste bræt ned fra ophængningen, bliver kåret som ”kattedronning” og får en dronningekrone på hovedet. Bagefter spiser alle børnene slikket fra tønden og beundrer hinandens udklædning. Selvom udklædningstraditionen i dag mest henvender sig til børn, så findes der også fastelavnsfester for voksne, eller fastelavnsfester hvor både børn og voksne er klædt ud.<br><br>
Nogle steder i landet, går børnene rundt og ”rasler” til fastelavn. At rasle, betyder at børnene går rundt i lokalområdet med deres fastelavnsudklædning på, og banker på dør efter dør. Når beboeren åbner døren, synger børnene en fastelavnssang og rasler med en beholder. Her tigger børnene efter lidt småpenge, slik eller fastelavnsboller. Den mest kendte fastelavnssang hedder ”Fastelavn er mit navn”. Teksten lyder:<br><br>
Fastelavn er mit navn,<br><br>
boller vil jeg have.<br><br>
Hvis jeg ingen boller får,<br><br>
så laver jeg ballade.<br><br>
Nogle laver et fastelavnsris til fastelavn. Et fastelavnsris er et bundt grene fra et birketræ, der bindes sammen og pyntes med udklippede figurer og andet fastelavnspynt. Det placeres inde i huset som en dekorativ genstand. Mange pynter det også med slik. Fastelavnsriset er også en meget gammel tradition, der dengang symboliserede frugtbarhed. Man troede, at de personer man slog med fastelavnsriset, blev mere frugtbare.<br><br>
En anden vigtig fastelavnstradition, som du måske allerede er stødt på, er fastelavnsbollen. Fastelavnsboller findes i dag i mange forskellige udgaver, men den gammeldags fastelavnsbolle er en almindelig bolle på gærdej, som er hul i midten og indeholder creme, mens der er glasur på toppen. En anden, meget populær fastelavnsbolle, er bagt på wienerbrødsdej og er skåret over i midten. Den indeholder flødeskum med forskellig smag. Man kan fx få fastelavnsboller, hvor flødeskummen er tilsat kaffesmag eller bærsmag. Mange bagere laver både de klassiske fastelavnsboller, samt deres helt egne varianter af fastelavnsbollen. Mit bedste tip er at prøve at smage så mange forskellige fastelavnsboller som muligt – de smager nemlig alle rigtig godt!<br><br>
Det var alt for denne episode. Jeg håber du er blevet klogere på de danske fastelavnstraditioner. Husk at du kan støtte podcasten med et lille beløb på www.buymeacoff.ee/danskioererne. Der er et link i episodens beskrivelse. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/104/5-aarhus.mp4"></audio> </td>
<td> 
<details>
<summary>
<h1> 5 - Aarhus </h1>
</summary>
<span style="font-weight: normal">
Hej, og velkommen til ”Dansk i ørerne”. Denne episode handler om Danmarks næststørste by, Aarhus. En lille ”disclaimer” er, at jeg selv bor i Aarhus og synes at det er verdens bedste by! Du kan finde teksten til denne episode på podcastens hjemmeside, www.danskioererne.dk.<br><br>
Aarhus ligger i Østjylland og er Danmarks næststørste by. Den ligger i Region Midtjylland, og der bor omkring 350.000 indbyggere i Aarhus Kommune. Det er valgfrit om man staver Aarhus med Å eller dobbelt a, men siden 2011 har byen officielt heddet Aarhus med dobbelt a. Aarhus ligger ud til vandet ved Aarhus Bugt og har et meget stort industrielt havneområde. Man kan sejle med færge fra Aarhus til både Sjælland og Samsø. Aarhus er bl.a. populær, fordi den ligger i meget naturrige omgivelser, selvom det er en storby. Udover at byen ligger ud til havnen, så findes der flere grønne parker i centrum, og både Riis Skov og Marselisborg Skov ligger tæt på centrum.<br><br>
Aarhus er den by i Danmark med den største andel af studerende i forhold til antal indbyggere. Der er nemlig 60.000 studerende i Aarhus. Der er mange forskellige uddannelsesmuligheder i Aarhus. Den største uddannelsesinstitution er Aarhus Universitet. Aarhus Universitet blev grundlagt i 1928, og hovedcampus ligger i den smukke universitetspark, meget tæt på Aarhus centrum. Der ligger andre afdelinger af Aarhus Universitet rundt omkring i byen, bl.a. på havnen og i den nordlige del af Aarhus. Hvert år i maj afholdes et af Europas største studiearrangementer, når hele 30.000 studerende mødes til det traditionsrige ”Kapsejladsen”. Her dyster hold fra forskellige uddannelser i et stafetløb, hvor man skal sejle henover den lille sø i Universitetsparken i en lille oppustelig kajak, drikke en øl og dreje 10 gange rundt om den tomme ølflaske.<br><br>
Udover Aarhus Universitet findes også andre store uddannelsesinstitutioner i Aarhus: bl.a. VIA University College, hvor man kan læse mange forskellige professionsbacheloruddannelser, Erhversakademi Aarhus, Danmarks Medie- og Journalisthøjskole, Aarhus Maskinmesterskole, Det Jyske Musikkonservatorium og Aarhus Arkitektskole.<br><br>
Aarhus er, ligesom de andre danske storbyer, en rigtig cykelby. Aarhusianernes foretrukne transportmiddel er cyklen. Og dette er til trods for, at Aarhus er en by med mange stejle bakker. Hvis man skal fra centrum og enten sydpå eller nordpå, så vil man helt sikkert blive noget forpustet inden man når toppen af bakkerne! I Aarhus kan man også rejse med letbanen. Letbanen er et sporvognssystem, der blev åbnet i slutningen af 2017. Der var rigtig mange udfordringer under byggeriet af letbanen, og især i de første to år efter letbanens åbning, var der mange driftsforstyrrelser og aflyste afgange. I dag er letbanen et mere pålideligt transportmiddel, som mange aarhusianere benytter dagligt.<br><br>
Aarhus har et fodboldhold, der spiller i superligaen – den bedste danske fodboldliga. Fodboldholdet hedder AGF, men blandt fans omtales de ofte som ”de hvide”, fordi deres fodboldtrøje er hvid. AGF har hjemmebane i Ceres Park, der ligger centralt i Aarhus og har plads til godt 20.000 tilskuere. AGF har eksisteret siden år 1902, og der er mange traditioner omkring AGF’s fanmiljø. Til fodboldkampene spilles nogle bestemte sange, og ofte benyttes forkortelsen ”KSDH”, som står for ”Kom så de hvide!”. I 2019 vandt AGF deres første medalje i superligaen siden 1997, da de afsluttede fodboldsæsonen med en bronzemedalje. Det blev markeret med fest og sang i de aarhusianske gader!<br><br>
Der afholdes flere musikfestivaler i Aarhus hvert år. De tre største er NorthSide Festival, SPOT Festival og Aarhus Festuge. NorthSide Festival er en 3-dages festival, der hvert år har mange store navne på plakaten. Desuden gør de et ekstra arbejde for at være bæredygtige. I 2022 serveres der derfor kun plantebaseret mad på festivalen, og der sælges ikke vand i plastikflasker. SPOT Festival er en musikfestival for nye bands og kunstnere, og har til formål at promovere ny dansk musik. Aarhus Festuge er ikke kun en musikfestival, men en kulturfestival – faktisk er det Nordeuropas største kulturfestival! Programmet for Aarhus Festuge inkluderer bl.a. musik, teater, film, mad, kunst og arkitektur.<br><br>
Hvis man besøger Aarhus, vil man hurtigt bemærke AROS. AROS er et stort kunstmuseum, der ligger helt centralt i Aarhus, kun få hundrede meter fra banegården og rådhuset. På toppen af AROS er et meget karakteristisk kunstværk, der i daglig tale kaldes for ”regnbuen”. Det er en stor rund glasmontering på taget af AROS, hvor man kan gå rundt og se ud over byen. Glasset er farvet i forskellige farver, så man kan se Aarhus i alle regnbuens farver. AROS er et moderne museum, med mere end en halv million besøgende hvert år.<br><br>
Udover AROS er der også mange andre spændende turistattraktioner i Aarhus. I Den Gamle By kan man opleve, hvordan det var at leve i Danmark fra 1500-tallet til 1970’erne. På Moesgaard Museum kan man opleve en masse spændende arkæologiske udstillinger. Derudover findes bl.a. KØN – Aarhus Gender Museum, Antikmuseet, Vikingemuseet og Naturhistorisk Museum.<br><br>
Det var alt for denne episode. Jeg håber du blev klogere på Danmarks næststørste by, Aarhus, og måske har fået lyst til at besøge Aarhus i fremtiden. Du kan støtte podcasten på buymeacoffee. Du kan finde et link i podcastens beskrivelse. Tak fordi du lyttede med!
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/102/4-overblik-over-dansk-politik-hoejrefloejen.mp4"></audio> </td>
<td> 
<details>
<summary>
<h1> 4 - Overblik over dansk politik – højrefløjen </h1>
</summary>
<span style="font-weight: normal">
Hej, og velkommen til ”Dansk i ørerne”. Sidste episode handlede om dansk politik på venstrefløjen. I denne episode vil jeg forsøge at give et overblik over dansk politik på højrefløjen. Du kan finde teksten til episoden på podcastens hjemmeside, www.danskioererne.dk.<br><br>
Som jeg fortalte i sidste episode, så er der 179 folkevalgte politikere i Folketinget. Man opdeler normalt dansk politik i røde og blå partier. Partierne på højrefløjen kaldes også for de blå partier. Disse partier er mere liberale og konservative end partierne på venstrefløjen. De blå partier er i opposition til regeringen. Partierne på højrefløjen er Venstre, Det Konservative Folkeparti, Dansk Folkeparti, Liberal Alliance, Nye Borgerlige og Kristendemokraterne.<br><br>
Venstre blev grundlagt i år 1870 og er historisk set landmændenes parti. Venstres partileder er Jakob Ellemann-Jensen og partiet har 39 pladser i Folketinget. Det kan være lidt forvirrende, at partiet hedder Venstre, når det hører til på højrefløjen, men det skyldes at de oprindeligt sad placeret mest til venstre i Folketingssalen. Nogle af Venstres mærkesager lige nu er flere praktiserende læger i de små byer og lokalsamfund, mere fokus på iværksættere og bedre muligheder for at iværksættere kan få kapital, samt at flere flygtninge og indvandrere skal på arbejdsmarkedet.<br><br>
Det Konservative Folkeparti kaldes ofte bare for de Konservative. Partiet blev stiftet i år 1915, men deres historie kan føres tilbage til partiet ”Højre”, der blev stiftet helt tilbage i år 1848. Partiets leder er Søren Pape Poulsen og partiet har 13 pladser i Folketinget. Det Konservative Folkeparti er et klassisk konservativt parti, der går ind for individuel frihed og ansvar. Nogle af partiets vigtigste mærkesager er skattelettelser, fokus på den grønne omstilling og at gøre ældreplejen mere fri, så ældre mennesker har større frihed til at vælge den pleje og omsorg de har brug for.<br><br>
Dansk Folkeparti kaldes ofte blot for ”DF”. Partiet blev stiftet i år 1995 og har lige nu 16 pladser i Folketinget. Deres partileder er Morten Messerschmidt. Dansk Folkepartis ideologi kan beskrives som nationalkonservativ og højrepopulistisk. Partiet er især kendt for deres holdninger til indvandrer- og flygtningepolitik og har i mange år været det mest indvandrerkritiske parti i Folketinget. Andre vigtige mærkesager for partiet er øget fokus på dyrevelfærd med oprettelse af et dyrepoliti, samt bedre vilkår for ældre mennesker.<br><br>
Liberal Alliance er et liberalistisk parti, der udspringer af et parti, der blev stiftet i 2007. Partiet har tre pladser i folketinget og deres partiformand er Alex Vanopslagh. Partiets mærkesager er skattelettelser, mere frihed til individet og mindre bureaukrati. Partiet er desuden kritisk over for regeringens coronahåndtering og ønsker færre restriktioner, særligt for de erhvervsdrivende.<br><br>
Nye Borgerlige er et nationalkonservativt og økonomisk liberalt parti, der blev stiftet i år 2015. De blev valgt til Folketinget for første gang ved folketingvalget i 2019, hvor partiet fik 4 pladser i Folketinget. Partiets partileder er Pernille Vermund. Nye Borgerlige er det mest indvandrerkritiske parti i Folketinget. De ønsker et fuldstændigt asylstop, at kriminelle udlændinge skal udvises efter første dom, og at udlændinge skal forsørge sig selv. På den økonomiske front er de meget liberale og ønsker mindre stat, skattelettelser og mere fokus på vækst i det private erhvervsliv.<br><br>
Kristendemokraterne blev stiftet i 1970 og har en enkelt plads i Folketinget. De fik faktisk ikke stemmer nok til at få en plads i Folketinget ved sidste folketingsvalg, men Jens Rohde, der blev valgt ind for De Radikale besluttede i år 2021 at skifte parti fra De Radikale til Kristendemokraterne, og dermed fik partiet ét mandat. Partiets leder er Isabella Arendt. Kristendemokraterne er bygget på kristne værdier, og deres mærkesager er mere frihed for familierne i forhold til bl.a. barsel og pasning af børn, samt mere fokus på bæredygtigt og økologisk landbrug. Det var alt for denne episode! Jeg håber at episoden har gjort dig klogere på dansk politik og de forskellige partier på højrefløjen. Husk, at du kan skrive til mig, hvis du har feedback eller forslag til fremtidige episoder. Du kan støtte podcasten på ”www.buymeacoff.ee/danskioererne”. Der ligger et link i podcastens beskrivelse. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/92/3-overblik-over-dansk-politik-venstrefloejen.mp4"></audio> </td>
<td> 
<details>
<summary>
<h1> 3 - Overblik over dansk politik – venstrefløjen </h1>
</summary>
<span style="font-weight: normal">
Hej, og velkommen til ”Dansk i ørerne”. Denne episode giver et overblik over dansk politik og partierne på venstrefløjen. Du kan finde teksten til episoden på podcastens hjemmeside, www.danskioererne.dk.<br><br>
Danmark er et parlamentarisk demokrati. Den lovgivende magt er placeret i det danske parlament, i Folketinget. Nogle ting bliver dog besluttet i Danmarks regioner og kommuner. Det vil jeg fortælle om i en anden episode.<br><br>
I Folketinget sidder 179 folkevalgte politikere. De repræsenterer 16 forskellige partier; Socialdemokratiet, Venstre, Dansk Folkeparti, Socialistisk Folkeparti (SF), Radikale Venstre, Enhedslisten, Det Konservative Folkeparti, Nye Borgerlige, Liberal Alliance, Frie Grønne, Alternativet, Kristendemokraterne, samt to grønlandske partier og to partier fra Færøerne. Desuden er der en håndfuld folkevalgte politikere, der ikke repræsenterer et parti.<br><br>
Når man taler om partier og politik i Danmark, så snakker man ofte om blå og røde partier. De blå partier er de højreorienterede, mere liberale partier. De røde partier er de venstreorienterede og mere socialistiske partier. I denne episode vil jeg fortælle om de røde og venstreorienterede partier. I næste episode vil jeg fortælle om de blå, højreorienterede partier.<br><br>
Regeringen består af Socialdemokratiet. Socialdemokratiet har 49 af de 179 pladser i Folketinget. Formanden er Mette Frederiksen, og hun er også Danmarks statsminister. Tidligere regeringer har ofte bestået af flere partier, men lige nu er det altså kun ét parti, der sidder i regering. Denne regering har vi haft siden år 2019.<br><br>
Socialdemokratiet er et af Danmarks ældste partier, og blev dannet i år 1871. Socialdemokratiet har siddet i Folketinget siden 1884 og lige nu er det Danmarks største parti. Socialdemokratiets vigtigste mærkesag er velfærdsstaten. De mener at vi skal udvide og bruge flere penge på det danske velfærdssystem. En af deres vigtigste sager de sidste par år, har været retten til at gå tidligere på pension, hvis man har haft et fysisk hårdt arbejdsliv. Desuden mener de, at velfærden er blevet for centraliseret omkring storbyerne, og ønsker at skabe flere daginstitutioner, skoler og lægehuse i de mindre byer og på landet. Socialdemokratiet er positivt indstillet over for et stærkt EU-samarbejde. Desuden arbejder Socialdemokratiet for den grønne omstilling. De ønsker at reducere Danmarks CO2-udledning og gøre Danmark klimaneutralt, samt beskytte det danske grundvand, så man fortsat kan drikke vand fra vandhanen.<br><br>
Regeringen har tre støttepartier: Radikale Venstre, Socialistisk Folkeparti og Enhedslisten. Radikale Venstre er et socialliberalt parti, der er placeret i midten af det politiske spektrum. Historisk set har de både støttet blå og røde regeringer. Deres leder er Sofie Carsten Nielsen og partiet har 14 pladser i Folketinget. Partiet blev stiftet i år 1905. Deres mærkesager er især miljø og klima, samt en mildere flygtningepolitik. Desuden er partiet meget EU-positive og generelt meget globalt indstillede.<br><br>
Socialistisk Folkeparti kaldes som regel bare ”SF”. Partiets formand er Pia Olsen Dyhr, og de har 15 pladser i Folketinget. Partiet blev dannet i år 1959. Nogle af partiets vigtigste mærkesager de sidste par år har været ligestilling blandt mænd og kvinder i forhold til barsel, mere personale i vuggestuer og børnehaver, samt mere fokus på klima og den grønne omstilling.<br><br>
Enhedslisten er det mest venstreorienterede parti i Folketinget. Partiet blev stiftet i år 1991. Som det eneste parti i Folketinget, har de ikke en formand eller en leder, da partiet styres som en kollektiv ledelse. I stedet vælger den en politisk ordfører. Mai Villadsen er lige nu partiets politiske ordfører. Enhedslisten blev valgt ind i Folketinget for første gang i år 1994. Enhedslisten er mere skeptisk over for EU, fordi de mener at EU ikke arbejder nok for klima, miljø, sundhed og velfærd. Deres vigtigste mærkesag er klimapolitikken, hvor de bl.a. ønsker at gøre offentlig transport i hele Europa billigere og gøre Europa klimaneutral allerede i år 2040.<br><br>
Alternativet er også et af de røde partier, men de er ikke et af regeringens støttepartier. Det skyldes at Socialdemokratiet allerede havde et flertal i Folketinget, når de fik støtte fra Radikale Venstre, SF og Enhedslisten, så de behøvede ikke også et samarbejde med Alternativet. I praksis støtter Alternativet dog ofte regeringens politik. Partiet blev først stiftet i år 2013. Alternativets partileder er Franciska Rosenkilde. Partiet har kun én plads i Folketinget. Ved sidste folketingvalg fik de faktisk 4 pladser i Folketinget, men efter mange interne problemer i partiet, valgte tre af de fire folketingsmedlemmer at melde sig ud af partiet. Deres mest kendte mærkesager, er ønsket om en ny politisk kultur, indførelsen af 30-timers arbejdsuge og mere fokus på miljø- og klimapolitik.<br><br>
Frie Grønne blev stiftet i år 2020 og placerer sig også på venstrefløjen. Partiet er blevet stiftet af tidligere medlemmer af Alternativet, og lige nu har de tre pladser i Folketinget. Partiet er dog ikke direkte blevet valgt i Folketinget af vælgerne. De tre pladser i Folketinget skyldes, at de tre tidligere folkevalgte medlemmer af Alternativet har meldt sig ind i Frie Grønne.<br><br>
Det var alt for denne episode! Jeg håber at episoden har gjort dig klogere på dansk politik og de forskellige danske partier på venstrefløjen. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/36/blabla.mp4"></audio> </td>
<td> 
<details>
<summary>
<h1> 2 - Københavns historie </h1>
</summary>
<span style="font-weight: normal">
Hej, og velkommen til ”dansk i ørerne”. Denne episode handler om Danmarks hovedstad, København. Teksten til denne episode kan findes på podcastens hjemmeside.
<br><br>
København er Danmarks hovedstad og har 1.3 millioner indbyggere. Det kan faktisk være lidt forvirrende, når danskere snakker om København. København kan nemlig både dække over ”Københavns kommune” og ”Storkøbenhavn”. Københavns kommune er en af de 18 kommuner, der findes i Storkøbenhavn, og her bor cirka 600.000 mennesker. Storkøbenhavn er hele København og området omkring København, der udgør Hovedstaden i Danmark. Denne episode handler om Storkøbenhavn og Storkøbenhavns historie.
<br><br>
København er en by med en meget lang historie. Arkæologer har fundet genstande helt tilbage fra stenalderen, altså for mere end 4000 år siden. I vikingetiden for omkring 1000 år siden begyndte man at anlægge byer i Københavnsområdet. At anlægge en by, betyder at man grundlægger og bygger en by. I 1100-tallet gav Kong Valdemar Biskop Absalon flere byer i gave. En af de byer, som Biskop Valdemar fik i gave, var København. Han byggede en borg og en bymur i byen. Herefter begyndte København for alvor at udvikle sig. I løbet af de næste 200 år blev der bygget tre store kirker, og København voksede til omkring 5000 indbyggere. I denne periode forblev byen under kirkens ejerskab. I år 1419 lykkedes det den danske konge, Erik af Pommern, at overtage magten over København. 50 år senere blev Københavns universitet grundlagt som det første universitet i Danmark, og København var nu landets vigtigste by.
<br><br>
Fra 1500-tallet til 1800-tallet voksede København voldsomt i størrelse, men oplevede også flere katastrofer. I år 1659 forsøgte Sverige at invadere København, og der var meget uro i byen. I år 1711-1712 hærgede den dødelige pest i København og en tredjedel af byens indbyggere døde af pesten. Få år efter startede en voldsom ildebrand i byen og mere end en fjerdedel af alle Københavns bygninger blev fuldstændigt ødelagt under branden. I 1700-tallet og 1800-tallet var Danmark, og særligt København, præget af krig, uroligheder og flere ildebrande.
<br><br>
Efter nogle fattige årtier begyndte København at finde fodfæste i takt med industrialiseringen. Der blev bygget en masse nye bygninger og boliger, og Københavns indbyggertal steg til en halv million. De nye bydele fik navnene Frederiksberg, Østerbro, Nørrebro og Vesterbro. Københavns Rådhus og Københavns store togstation, Hovedbanegården, blev bygget i starten af 1900-tallet. 
<br><br>
I dag er København en utroligt moderne by, der er i konstant udvikling. Der udbygges konstant, både i forhold til industri, erhverv, private boligbyggerier og infrastruktur. Byen er kendt for dens moderne arkitektur, royale historie, spændende skandinaviske madkultur og innovative bæredygtige kultur.
<br><br>
København ligger langs Sjællands nordlige østkyst, og fra bydelen Amager kan man køre over Øresundsbroen til Sverige. Der løber en del kanaler igennem København, og byen er derfor forbundet af utallige broer. Til trods for at København er kendt for at være cyklisternes by, så har København, som mange andre storbyer, udfordringer med luftforurening. Derfor er der krav og regler omkring, hvilke biler, der må køre i indre København. Biler, der forurener for meget, kan få bøder for at køre i København.
<br><br>
Mange spændende og kendte danske museer ligger i København. Nationalmuseet blev grundlagt i år 1807, og er det vigtigste museum for dansk kultur og historie. På museet kan man bl.a. finde mange oldtidsfund, som fortæller hvilket liv man levede i Danmark for flere 1000 år siden. Der er også flere naturhistoriske museer, bl.a. Geologisk Museum, Zoologisk Museum og Eksperimentariet.
<br><br>
Der bor mange unge mennesker i København, fordi der er gode muligheder for at tage videregående uddannelser i byen. Københavns Universitet er naturligvis den største uddannelsesinstitution med næsten 40.000 studerende. Det ligger spredt ud over flere lokationer i byen. Copenhagen Business School udbyder de fleste økonomiske og merkantile videregående uddannelser. Skolen har omkring 20.000 studerende. Derudover findes IT-universitetet, Danmarks Tekniske Universitet, samt to professionshøjskoler og to erhvervsakademier. Der findes også en del kunstneriske og kreative uddannelsesmuligheder i København, bl.a. Det Kongelige Danske Musikkonservatorium og Statens Teaterskole.
<br><br>
København er Danmarks politiske centrum. Det danske parlament, Folketinget, ligger i København. I Folketinget arbejder de 179 folkevalgte politikere, og herfra behandles lovforslag og vedtages lovændringer. Der er offentlig adgang til Folketinget, så hvis man besøger København, kan man komme ind og opleve Folketinget.
<br><br>
Det var alt for denne episode! Jeg håber at du er blevet klogere på Danmarks hovedstad, og måske har fået lyst til at besøge København, hvis du ikke allerede har været der. Du kan støtte podcasten på www.buymeacoff.ee/danskioererne. Tak fordi du lyttede med.
</span>
</details> 
</td>
</tr>

<tr>
<td style="vertical-align: top;"> <audio controls preload="auto" src="https://danskioererne.dk/podcast-player/39/eksempel-paa-podcast.mp4"></audio> </td>
<td> 
<details>
<summary>
<h1> 1 - Dansk foreningsliv </h1>
</summary>
<span style="font-weight: normal">
Hej, og velkommen til første episode af ”Dansk i ørerne”. ”Dansk i ørerne” er en ny podcast, hvor jeg i korte afsnit vil snakke om emner, der er relateret til Danmark og danskerne. Jeg vil forsøge at snakke lidt langsommere og mere tydeligt, så man kan lytte til podcasten, selvom man ikke har dansk som sit modersmål. Man kan finde teksten til denne episode på podcastens hjemmeside, www.danskioererne.dk.
<br><br>
Denne episode handler om dansk foreningsliv. Danmark er et foreningsland, og mange mener at foreningslivet er en af grundstenene i vores samfund og kultur. En forening er defineret som en forsamling af mennesker, der har en fælles interesse. Man kan også kalde en forening for en ”klub”. Den danske grundlov sikrer, at alle har ret til at danne en forening, så længe foreningens formål ikke overskrider de danske love. Det er et krav, at en forening skal være åben for alle, der ønsker at være medlem.
<br><br>
I Danmark er omkring 3 millioner mennesker medlem af en forening. Der findes cirka 100.000 foreninger i Danmark. Disse foreninger er oftest drevet af frivillige personer – man estimerer at op mod 600.000 danskere laver frivilligt arbejde i en forening. At lave frivilligt arbejde betyder at man ikke får løn for det arbejder man laver. De mange foreninger findes i alle størrelser og er spredt over hele landet. Mange foreninger er sportsforeninger, fx fodboldklubber, håndboldklubber og rideklubber, men der findes også mange foreninger med helt andre formål; fx spejderforeninger, teatergrupper og frimærkeklubber.
<br><br>
Både børn og voksne er medlemmer i foreninger. Hos børn er det ofte sportsforeninger, musikforeninger og spejderforeninger, der er mest populære. Langt de fleste børn dyrker sport i en forening et par gange i ugen. I 2020 var 182.000 børn og unge fx medlem af en fodboldklub. Ofte er det børnenes forældre, der er frivillige i børnenes foreninger. Fx ved at sidde i bestyrelsen, køre børnene til stævner og kampe og bage kage til arrangementerne i foreningen. Mange voksne er ligeledes medlemmer i en forening.
<br><br>
En forening styres af en bestyrelse. Mindst en gang om året holder foreningen en generalforsamling, hvor foreningens medlemmer stemmer om, hvem der skal sidde i bestyrelsen. Det er som regel frivilligt arbejde at være i en forenings bestyrelse. Bestyrelsen holder løbende møder og beslutter hvad foreningen skal gøre. Fx hvilke arrangementer og aktiviteter, som foreningen skal afholde.
<br><br>
Den danske foreningskultur startede i 1700-tallet og udsprang i København. En af de første foreninger man kender til, er Det Kongelige Danske Videnskabernes Selskab, der blev stiftet i 1742 med det formål at fremme oplysningen om historie, filosofi, naturvidenskab og matematik. I starten var det primært de mere velstillede borgere i samfundet, der dannede foreninger. I løbet af 1800-tallet begyndte større dele af befolkningen også at engagere sig i foreninger. I 1849 blev det skrevet i den danske grundlov, at alle borgere havde ret til at stifte en forening. Foreningskulturen førte også til dannelsen af fagforeninger, men det vil jeg fortælle om i en anden episode.
<br><br>
Der er mange fordele ved at være med i en forening. Det er en god mulighed for at danne netværk og finde nye venner, lære sproget og stifte bekendtskab med den danske kultur. Man kan finde en forening ved at spørge i sit netværk, eller søge på kommunens hjemmesider. De fleste kommuner har en foreningsportal på deres hjemmeside. Det koster som regel et mindre gebyr at være medlem af en forening. Dette gebyr bruges til at betale klubbens udgifter, fx leje af lokaler, og til at afholde arrangementer. Ofte kan man dog deltage i et par af foreningens arrangementer gratis, inden man beslutter sig for om man vil betale for at være medlem.
<br><br>
Det var alt for denne episode! Jeg håber du blev klogere på dansk foreningskultur. Tak fordi du lyttede med.
</span>
</details> 
</td>
</tr>
</table>